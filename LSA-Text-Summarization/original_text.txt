Григор Димитров е известен български тенисист. Той е носител на шампионските титли на Уимбълдън и Откритото първенство на САЩ през 2008 г. за юноши. В професионалната си кариера е спечелил 8 титли от Световния Тур на ATP (Асоциацията на професионалните тенисисти), като най-значимите от тях са през 2017 г. на турнирите от финалния Мастърс в Лондон и Мастърс 1000 в Синсинати.

За първи път се изкачва в Топ 5 на световната ранглиста на 7 юли 2014 г. На 20 ноември 2017 г. достига до своето върхово постижение (3-то място) и остава на тази позиция 10 последователни седмици. В периода юли 2014 г – ноември 2018 г. Григор Димитров е бил общо 81 седмици сред най-добрите десет тенисисти в света, от които 63 последователни (21 август 2017 г. – 4 ноември 2018 г.).

До края на 2019 г., в професионалната си кариера поединично (сингъл) е спечелил 304 победи от 505 изиграни срещи.

Григор е роден на 16 май 1991 г. в Хасково, България, като единствено дете на баща си Димитър Господинов Димитров, треньор по тенис, и майка си Мария, спортна учителка и бивша волейболистка. За първи път хваща ракета, когато е на три години, а от 5-годишна възраст започва да играе редовно в родния си град. В ранните му години за неговата подготовка се грижи баща му, но след като хасковлията доказва таланта си на турнирите за юноши става ясно, че той ще трябва да се развива в други условия. Едва на 16 години Григор прави своя избор и се отдава на професионалния спорт. Тогава пръв му протяга ръка Христо Стоичков, който по всякакъв начин помага за развитието на неговата кариера. След това Гришо печели стипендия от фондацията на друга наша футболна звезда – Димитър Бербатов.

През 2007 г. Димитров се присъединява към академията „Sanchez-Casal“, където тренира под ръководството на Емилио Санчес и Пато Алварес.

Година по-късно хасковлията се мести в Париж, където става част от академията на Патрик Муратоглу и прекарва там следващите четири сезона. През този период негови треньори са Петер Лундгрен, Питър Макнамара и самият Патрик Муратоглу. След като под тяхното ръководство не успява да постигне желания голям пробив в световния тенис, в края на 2012 г. българинът взема решение да се присъедини към шведската академия „Good to Great“ и с помощта на Микаел Тилстрьом дебютира в Топ 30 на световната ранглиста.