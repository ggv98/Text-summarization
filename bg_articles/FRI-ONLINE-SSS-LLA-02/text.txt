 ВЪВЕДЕНИЕ Офелия Велева се ражда и твори в Стара Загора – Града на поетите. Трудно и отговорно е да се пише за поетеса, за която това, което се знае, е далеч от онова, което тя наистина заслужава. Няма обяснение защо не е запазена конкретната ѝ дата на раждане, защо липсва информация за родителите ѝ, на какво се дължи творческото ѝ мълчание след 1942 година. На фона на тази енигма изпъкват няколкото факта, които са единствено известни. Родена е през 1910 година в Стара Загора, а първите ѝ поетически стъпки са през 1925-а, когато едва петнайсетгодишна публикува във „Вестник на жената”. След това нейни стихове се появяват през 1930 г. в сп. „Листопад” и сп. „Хиперион”. През 1934 година помества свои стихове в първата годишнина на старозагорското списание „Гребец“ (1935–1941). През 1942 година излиза единствената ѝ стихосбирка, включваща 81 творби, озаглавена непретенциозно „Стихотворения”. За книгата ѝ изследователят Константин Коняров пише: „И при отпечатването на нейната първа книга за възможностите на младата поетеса се говори не само в литературните среди в Стара Загора, а и навсякъде в България. Нейното име и нейната книга пробуждат сериозни надежди.”3 (Konyarov, K., 2007: 145-146) . От запазено нейно писмо до известния италиански славист Луиджи Салвини/ Luigi Salvini (1911–1957) се разбира, че Офелия Велева владее италиански език (Letter  1947). Поетесата се омъжва за човек, чието семейство са меценати и поклонници на изкуството. Ражда двама синове, единият от които по-късно става професор по микробиология, а другият – художник. Офелия Велева-Касабова притежава модно ателие, ръководи свои служители и  2 Докладът е представен на студентската научна сесия на 21 май 2021 г. в секция „Лингвистика, литература и изкуствознание“ с оригинално заглавие на български език: РАНННИТЕ СТИХОТВОРЕНИЯ НА ОФЕЛИЯ ВЕЛЕВА В СП. „ЛИСТОПАД” И СП. „ХИПЕРИОН” (1930). 3 Константин Коняров дава своето предположение защо поетесата издава само една стихосбирка: „…. или не намери сили да се преустрои, или преждевременно се беше изчерпала, та нямаше какво повече да каже. Или се почувства оскърбена, че дейците на организирания литературен живот в Стара Загора не я потърсиха, което е един техен сериозен минус” (Konyarov, K., 2007: 146). - 15 - PROCEEDINGS OF UNIVERSITY OF RUSE - 2021, volume 60, book 6.3. моделиери. Умира в София през 1975 година, но според желанието ѝ е погребана в Стара Загора4. Нашите допълнителни проучвания показват, че през годините тя публикува също и във в. „Българска реч“ (още в ученическите си години), в. „Огнище“, сп. „Съдба“, сп. „Мисъл“, сп. „Златорог“ и др. (Bogdanov, Iv., 1972), както и в антологията „Светлоструй“ (ред. Д. Аджарски, Д. Добрев и П. Стъпов, 1936), включваща 57 автори от провинцията. Литературното творчество на Офелия Велева-Касабова остава встрани от критическите и  интерпретаторските интереси  на  българските изследователи. Единствено  Константин Коняров ѝ отделя по-специално внимание в книгата си „Градът на поетите“, посветена на литературната история на Стара Загора. Според него поезията ѝ  трудно би могла да се причисли към модерния за времето символизъм. Коняров вижда новото, което Офелия Велева привнася в „общата тоналност на старозагорския литературен процес“ – „една нова, своя багра, с която обогатява поетическата палитра на града“. За него „поезията ѝ е реалистична, но тя е далеч от оня реализъм, който удържа победа в развитието на литературния процес в страната”. Отсъстват стихове, които да се занимават със световните събития или с други обществени проблеми (Konyarov, K., 2007: 146).  ИЗЛОЖЕНИЕ Публикациите на Офелия Велева в периодичния печат досега не са били обект на анализ, което ни провокира да се обърнем към тях. В настоящия доклад са представени и анализирани седем нейни  стихотворения, публикувани през 1930 година в  списанията „Листопад” и „Хиперион”. Представените творби са непознати на широката публика и на специалистите и не са включени в единствената ѝ стихосбирка (с изключение на стихотворението „Зов”). Стиховете на Офелия Велева в сп. „Листопад“ Седмичното литературно-художествено списание „Листопад“ излиза в София между 1913 г. и 1935 г. (с някои прекъсвания), под редакцията на Димитър Бабев. Редакторът на „Листопад“ е от Велико Търново, роден е през 1880 година и е участник в Балканската война. Той става съредактор на Димитър Подвързачов, с когото през 1910 г. издават сборника „Театър и вечеринки“. През 1921–1923 г. Димитър Бабев работи като драматург в Народния театър. Той е един от учредилите на Съюза на българските писатели (1913). Бабев е поет, преводач, литературен критик и автор на пиесата „Секулова невеста“ (1932). Подготвя Антологията „Френски поети“ (1920) и оставя следа в литературата за деца (A Dictionary of the Bulgarian Literature after the Liberation). „Листопад“ е списание, което публикува поезия, белетристика и драма, като включва и преводни текстове. Според Иван Богданов то следва „една умерена линия: от една страна, вярност към добрите български литературни традиции, от  друга –  свободен достъп на утвърждаващите се  нови  веения  в  изкуството и  литературата, но  без  крайности,  без изключителност“ (Bogdanov, Iv., 1972: 107). Списанието се появява с амбицията да представи богата и многостранна литературно-художествена и литературно-критическа проблематика (Markova, R., 1995: 155). В „Листопад“ поезия публикуват: Иван Вазов, Стоян Михайловски, Пенчо Славейков (посмъртно), Димчо Дебелянов, Кирил Христов, Николай Райнов, Емануил Попдимитров, Николай Ракитин, Мара Белчева, Северина (псев. на Ружа Тенева) и др. Както се вижда от изброените имена, към списанието са привлечени „много широк кръг сътрудници от всички възрасти, течения и жанрове“ (Markova, R., 1995: 155). В книжка 6, излязла през юни на 1930 година, Офелия Велева е единственият представен поет5. Тук откриваме четири нейни стихотворения: „Утеха“, „Зов“, „Минало“ и „Гост“. От тях  4 Основните биографични данни за Офелия Велева-Касабова са представени от сайта „Литературен свят“. Допълнителната информация ни е предоставена от ръководството на Музей „Литературна Стара Загора“, за което дължим благодарност. 5 В книжка 6 са публикувани също и откъс от романа „Раковски“ на Цв. Минков, статии от проф. Ст. Младенов, Г. Спиров и Е. Фаге (прев. Г. Д. Юруков). - 16 - PROCEEDINGS OF UNIVERSITY OF RUSE - 2021, volume 60, book 6.3. единственото, което можем да срещнем с повторни публикации, е стихотворението „Зов“, поместено и в единствената ѝ стихосбирка (Veleva-Kasabova, O., 1943: 16), и в антология „Светлоструй”. Първите три  стихотворения имат  една и  съща тематична насоченост и разказват за любовните терзания на лирическата героиня след раздялата с любимия човек. Все пак, четвъртата творба „Гост”, прекъсва минорното настроение на предходните и довежда историята до неочаквано щастлив край. Това, което обединява и четирите творби, е темата за любовта, както и специфичната форма на изграждане на творбите – като лирически обръщения, което ги характеризира като вокативна поезия, поезия на отзива (А ти си тъй далечен, тъмен…; Сега мълчиш…; Ти на мен не си обречен…; Твоя тих и нежен поглед / топлеше сърцето ми…; Ти дойде, отвори вратата и влезе…). Стихотворенията са силно авторефлексивни. Лирическата героиня проследява зараждането  на  любовното  чувство,  разгръщането  на  любовните  взаимоотношения, отмирането  на любовта и  събуждането на  надеждата за бъдеща взаимност. В  „Утеха” доминантните чувства са тъгата и скръбта по изгубената любов. Емоциите се асоциират с мрачните есенни дни („Разстилат се мъгли тревожно“) и със смъртта („…като бял покров“). Употребените епитети и сравнения градират („далечен, тъмен / като проклятие и грях“), като създават ясна представа за безнадеждността, обхванала страдащата женска душа.  Пестеливо е изграден образът на отсъстващия любим. Той живее далеч в  „малкия, забравен град“, забравил е предишната си любов и я наказва с мълчанието си. Лирическата героиня предполага, че той е обикнал „жена със кукленско лице / със празно, весело сърце, / което не познава скърби“. Финалните стихове ни представят една благородна жена, която уважава свободния избор на другите („Утеха е за мен да зная, / че ти живееш на света…“), макар да е обезверена и нещастна. „Зов“ тръгва от обрисувания в „Утеха“ образ на мъжа, определен и тук като „безсърдечен и студен“, но преминава в мечтаната щастлива среща на двамата. В „Зов“ въображаемо се срещат жената, която е с „жадна душа“, „мълчаливи устни“ и „любов безумна“, и желаният мъж. Но първият и последният стих показват, че осъществяването на бляна е невъзможно („Ти на мен не си обречен…“ и „Но не си на мен обречен“). Стихотворението „Минало“ продължава да разказва любовната история на двойката, като се насочва към конкретните им преживявания от времето, когато са били все още заедно. Състои се от 16 неримувани стиха, в  които с  помощта на преобладаващите глаголи са пресъздадени ясните и динамично сменящите се сцени на тази любовна връзка („целуваше“, „светеха“, „скриваха“, „топлеше“, „покриваше“), която безвъзвратно е изгубена. Последното стихотворение, публикувано в сп. „Листопад“, е „Гост“. С използването на свободния стих и с цялостния си сюжет то би могло да се възприеме и като стихопроза. Читателят съпреживява самотата на лирическата героиня, чиято несподелена любов става все по-мъчителна при гледката на пустите улици. Празникът и веселящите се далече хора още повече засилват тъгата ѝ. Наративът е конкретен и детайлен: старата врата, пустите улици, плочите пред къщата, липите, кандилото, парка. Затова визуално си я представяме как стои самотна, заслушана в шумоленето на липите, докато угасва последната светлина на кандилото, а накрая изгубваме скръбното ѝ изпито лице, сляло се с мрака. В „Гост“ настъпва дългоочакваната среща с любимия и лирическата героиня разбира, че единственото, което е важно в нейния живот, е любовта – „че ти си моята съдба и моето страдание“. Във финала на стихотворението двамата влюбени тръгват заедно. Отново пада вечерният мрак, но той не носи вече тъга, а по-скоро е свързан с надеждата и с идеята за безсмъртието на любовта: После двамата вървяхме като някога – бавно падаше над парка вечерта – и гаснеше далечната черта, където любовта се сливаше с вечното. В това стихотворение музикалният усет на поетесата играе важна роля за изграждането на общото настроение, чрез използването на звукови образи. Звуковият свят (соносферата) на - 17 - PROCEEDINGS OF UNIVERSITY OF RUSE - 2021, volume 60, book 6.3. „Гост“ е особено богат: „пееха камбани“, „звънец над прага звънна“, „чух познати стъпки“, „кръвта заби тревожно“, „прошумоляха вън липите“, „изпращя кандилото“. Този звуково-картинен похват активизира визулната представа на моделирания художествен свят, но и събужда  читателските емоции.  Чрез  звуковата  картина  още  веднъж  се  „разказва“  за преживяванията на лирическата героиня – от очакването до случването на празника (идването на любимия). Според  Ралица  Маркова  стихотворенията на  Офелия  Велева,  публикувани  в  сп. „Листопад“,  съставят  малък  лирически  цикъл,  в  който  „се  разкриват  искрените  и неподправени чувства на поетесата, запазили се и след раздялата с любимия, незаглъхналата ѝ, чисто по женски, силна обич“ (Markova, R., 1995: 162). За  нас  публикуваните стихотворения представляват лирически  дневник,  в  който поетесата анализира собствените си чувства и разкрива измеренията на любовта. Стиховете на Офелия Велева в сп. „Хиперион“ „Хиперион“ е месечно списание за литература и изкуство, негови редактори са Теодор Траянов, Иван Радославов и Людмил Стоянов. Излиза в София от 1922 г. до 1931 г., в тираж между 1350 и 3000 броя. То е най-голямото българско символистично списание. Разглежда се и като осъществен дългоосмислян проект на двама от неговите редактори – Радославов и Траянов. Изразител е на постсимволистичната тенденция, която в следвоенна България се определя от  „духа на  новите  и  авангардни  търсения“ (Atanasova, Ts.).  Списанието се подклажда и от мистичния дух, който следвайки Николай Рьорих и Елена Блаватска, целѝ оформянето на още един кръг на посветени и мистични интелектуалци. Онова, което изследователите отбелязват, е, че Иван Радославов се стреми да наложи името на Т. Траянов като родоначалник на българския символизъм. Цветанка Атанасова пише: „Замислено и  реализирано като модернистична трибуна, особено в  първите си  две-три годишнини, сп. „Хиперион” съумява да обедини голяма част от модерно мислещите поети, белетристи и  драматурзи, литературни и  художествени критици,  литературни историци, културолози, философи и есеисти, творили между двете световни войни“ (Atanasova, Ts.). Поезия публикуват още Емануил Попдимитров, Димчо Дебелянов, Димитър Панталеев, Атанас Далчев, Иван Мирчев, Иван Грозев, Трифон Кунев и др., както и поетесите Люба Касърова, Магда  Минева  и  Мария  Банева. След  1925 година  част  от  първоначалните сътрудници на списанието се оттеглят и авторският състав се обновява. Едно от новите имена е именно Офелия Велева, която се появява епизодично – само в една от годишнините на списанието, подобно на други автори като Райчо Славов, Асен Калоянов, Дора Янтрина, Асен Белковски, Васил Каратеодоров, Янка Митева и др. (Atanasova, Ts.). Три лирически творби на Офелия Велева („Писмо“, „Зима“ и „Хайдушка невеста“) са поместени в „Хиперион“, книжка 4 от 1930 година. В броя са публикувани стихотворения и от Христина Стоянова и Пол Верлен (прев. Г. Михайлов), разказ от Вичо Иванов, текст от Павел Спасов, литературно-критически преглед на съвременната белгийска литература от Морис Гошез и др. Трите стихотворения са свързани с  нови проблемно-тематични ядра в  лириката на Офелия Велева, различни от познатите ни от сп. „Листопад“. „Писмо“ представлява мислено завръщане в  хармоничния свят на миналото, в който лирическата героиня се завръща с носталгия. Умилителни чувства предизвиква споменът за белостволите брези, за старата срутена камбанария, за беловласия звънар и за тихия параклис. Миналото е опоетизитано и идеализирано. Средоточие на тези емоции е връщането назад в онзи съкровен миг, в който героинята се моли в параклиса заедно със своя любим. Това стихотоворение е по-различно, в сравнение с останалите, със своя религиозно-мистичен характер. Параклиса бе сявга тих, там аз се молех на колене и ти бе винаги до мене прекрасен, вдъхновен и чист. Сега си спомням побелелите - 18 - PROCEEDINGS OF UNIVERSITY OF RUSE - 2021, volume 60, book 6.3. поля – от тежки снегове и сякаш някой ме зове назад към дните отлетели. „Зима“ изобразява кратко пътуване в снежната гора. В зимната картина идеята за „белия път“ е заредена с чувството за страх пред неизвестното. Носещата се „стара шейна“ по безкрайния бял път, която „пролита“ покрай „дърветата бели“, се откъсва от познатия, уютен и защитен дом, очертан от белия бор и чифлишкия двор. Връщането обратно носи усещането за спокойствие и затова иде „желаният сън“. В  естетико-художествената и  символната реализация  на  двете  творби  активно  е използван белият цвят – и като епитет, и като метафора, и като носител на символно значение. В „Писмо“ се срещат: „белостволите брези“, „беловласия звънар“ и „побелелите поля“; а в „Зима“ – „дърветата бели“, „белия бор“, „белия път“ и „бялата вечер“. В двете стихотворения белотата носи различен символно-метафоричен смисъл. Докато в „Писмо“ белият цвят се асоциира с невинността, ненакърнимостта, чистотата на миналото, то в „Зима“ го свързваме с покоя, но и с чувството за неизвестност. Третото стихотворение, публикувано в „Хиперион“, е „Хайдушка невеста“. В него се открива известна стилизацията на българския фолклор (художествените образи на хайдутина и  на  хайдушката дружина). Тук  отново водеща  е  темата за  любовта, но  това  вече  е осъществената и споделена любов, която се идентифицира с образа на „тъмнокъдрия наш син любим“. Лирическата героиня представя двойнствен образ: от едната страна е любимият, който идва „със пламнала / във сърцето безумна любов“ и бащата, целуващ с любов сина си, а от другата страна е силният, волният хайдутин, живеещ далеч от семейството. За нея в едно се сливат любовта към мъжа и любовта към детето, взело чертите на любимия (зелените очи, силните  ръце).  От  представените  стихотворения  тази  творба  е  най-неубедителна  в художествено отношение.  ИЗВОДИ Седемте стихотворения на Офелия Велева, публикувани в списанията „Листопад” и „Хиперион”,  представляват  седем  съкровени  изповеди.  Любовта  е  основната  тема, представена в различните творби по своеобразен начин. Творбите имат отчетлив дневников характер и затова сме съгласни с твърдението на Константин Коняров, който казва:  „Тя възпява своя личен живот” (Konyarov, K., 2007: 146). Отличителна черта на разгледаните лирически текстове е ти-формата, която усилва лирическата изповед и  придава още по-интимно звучене на творбите. Предпочетен е свободният стих (с изключение на „Утеха” и „Зов”), който много по-гъвкаво следва извивките на мисълта и развитието на чувствата и поставя акцент върху художествените образи. Използването на свободния стих, наред с класическия, разкрива и художествените търсения на поетесата и експериментаторския ѝ дух. Публикациите в двете престижни литературни издания спомагат за налагането на името на Офелия Велева и допринасят за израстването ѝ като поетеса. Анализираните лирически текстове показват специфичния ѝ поетически стил, като в някои от творбите се усеща влиянието на Елисавета Багряна (например финалът на „Утеха”    - 19 - PROCEEDINGS OF UNIVERSITY OF RUSE - 2021, volume 60, book 6.3. напомня за размишлeния на Багряниния „Requeim”6, a в „Минало” се чувства влияние на „Среща”7). Въздействието на авторката на „Вечната и святата” може да се търси и в посока на стилизацията на  фолклора („Хайдушка невеста“  на  О.  Велева  и  стихотворенията със старонародни образи на Е. Багряна). Надяваме се нашето изследване да е приносно не само за проучване на творческото дело на Офелия Велева-Касабова, но и за осмислянето на поезията ѝ като част от художествените търсения на българската поезия между двете световни войни.  