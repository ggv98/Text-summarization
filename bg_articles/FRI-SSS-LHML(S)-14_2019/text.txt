 ВЪВЕДЕНИЕ В изследването  си върху творчеството на Йордан Йовков  Иван Станков го назовава „българския  световен писател,  защото чрез него  ние  чувстваме себе си като органична  и равностойна  част на човечеството. Защото неговото творчество ни  сродява със световните културни  постижения в разгадаването на Човека“. В основата на разказите на Йордан Йовков  са  екзистенциални  проблеми,  чрез които  той  разкрива  сложността  на  човешката душа, конфликтите  между  индивидуалността  и  колектива,  мотивите  за  избора  на  човека  и последиците  от  него.  Интерпретирани  във  философски  и  в  психологически  план,  тези проблеми разкриват светогледната позиция  на автора, според която човек и да съгреши, чрез покаяние ще намери спасение.  ИЗЛОЖЕНИЕ В този текст вниманието ни е насочено към два разказа на Йордан Йовков – „Албена“ и „Грешница“.  Направен е опит за диалогичен прочит на текстовете, въз основа на: -  общите  проблеми  за  любовта,  страданието,  греха,  покаянието,  изкуплението,  избора, хармонията; -  сходните конфликти  между колективния патриархален морал и чувствата на личността; -  противоречието между дълга и любовта в художествения свят на творбите; -  сходството в образите на персонажите.                                                                                                              Разказът „Албена“, включен в цикъла „Вечери в Антимовския хан“ (1928), е запленяваща история за стихийната сила на любовта и нейната цена; за избора на сърцето, който често е в противоречие с патриархалния  дълг, за способността на човек да отхвърли лицемерния  морал и да извърви пътя на любовта и изкуплението,  открил в любовта хармонията. Разказът „Албена“  носи  името на героинята,  която се откроява с изключителната  си красота – проблемът е разгърнат в два плана и представя физическата и духовната красота на Албена.                                                1 Докладът е представен на Научна конференция за студенти, докторанти и млади учени „Младеж, наука, иновации“, проведена във Филиал-Силистра на Русенския университет, на 17.05.2019г., с оригинално заглавие на български език: „Екзистенциални мотиви в творчеството на Йовков“ - 78 -  58th Science Conference of Ruse University - SSS, Bulgaria, 2019  Красотата на Албена е многократно подчертавана в текста, внушението е засилено и чрез контрапункта с Куцар:  И отдалеч, по вървежа и по правата ѝ снага, се познавало колко Албена е хубава… Куцар…беше  неугледен,  тромав  и  прост  човек,  който  само  работеше  и мълчеше…Хората се чудеха как е могло такова плашило, като него, да вземе такава хубава жена, като Албена… Подчертаният дисонанс е явен израз на идеята за липса на хармония между двамата В нейната хубост има сякаш ирационална  сила,  затова повествователят настойчиво  я сравнява с магия:  …познаваше се каква магия е паднала на главата му: другите викат, пеят наоколо му, а той като че е глух – все Албена гледа как ходи из двора и все за нея подпитва… От нея сякаш полъхна магия, която укротяваше и обвързваше. Грешна беше тая жена, но беше хубава… Хората намират обяснение в пословицата „Хубавата ябълка свинята я изяжда“, но сама по себе си тя звучи парадоксално, защото се примирява с този дисонанс, приема със смирение нарушеното  равновесие,  легитимира  дисхармонията  в  социален  аспект.  Такъв  тип взаимоотношения  игнорират  по  презумпция  доверието,  любовта,  откровеността, всеотдайността като основа на човешките взаимоотношения. Семейните отношения на Албена и Куцар са ялови – няма и намек за духовна връзка между тях, всеки живее в своята самота, те са отчуждени един от друг, макар и да споделят общ бит.  В природата всичко се стреми към равновесие, към подобното си, затова и любовният порив  на  Албена,  греховната  ѝ  любов  с  Нягул  биха  могли  да бъдат разбрани  –  те са импулсивни,  неконтролирани  от разума, те са в нарушение на патриархалните  норми, според които жената няма право на избор, а приема със смирение отредения ѝ съпруг и пази честта на рода. Албена се поддава на избора на сърцето – той е израз на същината ѝ на човек, който жадува споделеност,  който  търси своята половина  и дири  човек, сроден духом. Нягул ѝ е прилика  – не само заради хубостта си: И сякаш сега се отвориха очите на всички и видяха, че и Нягул беше рус и хубавеляк, че калпакът му е бутнат назад, а перчанът му забъркан…И носеше и той късо шаечно палто с кожена яка. Всичко стана ясно като ден… Проглеждането на тълпата прави видно онова, което е положено  на хармония  – равни в хубостта си, споделили  любовта си,  споделили  греха си, те споделят вината,  покаянието  и изкуплението.  Албена признава  греха си, но премълчава името на мъжа – Нягул би могъл да продължи  живота  си със своята „остаряла преди  време, повехнала“  жена, но  той тръгва с Албена, за да понесе последиците от престъплението. Този негов избор изразява дълбочината на чувствата, съдбовността на връзката, която не е просто авантюра или мимолетна страст, а обвързаност на душите. Обречени заради греха,  те спасяват любовта и това е романтично разказана история  за хора,  които  са открили  своята половина,  преживели  са усещането за андрогинизъм, усетили са чувството за съдбовна обвързаност. Постигнали хармония в духовен и емоционален план, те нарушават социалните  правила и нравствените норми  – това обуславя и тяхната съдба. Когато нравствените догми на социалното  битие на човека са в противоречие с  личните  му  пориви  и  чувства –  драмата е  неизбежна  и  конфликтът  е  израз  на  това противоречие,  в което е понякога  трудно да се определи  каква е вината и кой е жертвата. В  този разказ всички са жертви. Греховната любов между Албена и Нягул не може да бъде възприета от общността в селото, в което всички се познават и животът им се крепи на взаимно   уважавани правила, наложени от традицията. Онова, което спасява Албена и Нягул като хора, осъзнали греха си, е разкаянието – израз на способността да се смириш,  да погледнеш  и отвъд себе си, да се покаеш и да приемеш последиците от стореното, защото живееш в общност. С надежда да получиш опрощение  и да изчистиш душата си. - 79 -  58th Science Conference of Ruse University - SSS, Bulgaria, 2019  Покаянието и красотата Йовков представя като чудо: И в тая тишина, в тия няколко мига стана чудо, обърнаха се и най-коравите сърца, жалост и доброта светна в очите на мъже и жени… Грехът на Албена  е тежък, непростим,  но  тя искрено  се разкайва,  моли  за прошка съселяните си и с това свое поведение, с красотата си предизвиква сълзи в очите им – израз на  състрадание. Само опрощението  може да спаси изгубените души. Сходно е внушението  и в разказа  „Грешница“,  включен  в  цикъла  „Женско  сърце“  (1935),  в  който  Славенка инстинктивно  се бори  за правото  си да обича според своите сърдечни закони,  подобно  на  Албена. Славенка – съпруга на Бърни – „мълчалив, тантурест и набит“, първичен,  суров и груб в отношението  си  към  нея,  живее  сякаш  в  друг  свят,  в  който  има  младост,  взаимност, приключения  – всичко, което обещава и разпалва мечтите ѝ гласът на Билял „звучен, радостен, глас на млад, влюбен човек“. Тя носи  огън в себе си, дързост и кураж,  качества, които  са доловими  в „черните  ѝ очи,  в които  светят пламъчета“, които  „играят“.  Славенка е вечно сподиряна от строгия поглед и тежките думи на свекърва си, живее като в клетка – без усмивка и топлота, живее тормозена от съпруга си. Тази атмосфера е в противоречие  с нейния  нрав, с духовните  ѝ  потребности  и това обуславя избора  ѝ“  – да тръгне  с Билял,  да му разкрие чувствата си, да прекрачи всички патриархални  забрани и доводи на здравия разум. Поддала се на порива си, на любовния копнеж и страстта по оня, който я допълва, макар и циганин,  тя е грешна и презряна в очите на своите съселяни. Но какви са причините  – Йовков откроява като мотив твърде лаконично  само едно просто изречение: „Мъката на Славенка преля. По бял ден, без да се пази от когото и да е, излезе от къщи и като луда, спусна се тичешком към края на селото, към дола, където от три години насам всяка пролет циганите забиваха шатрите си“. Славенка сякаш е не на себе си – в някакво отчаяние, „с пламнали очи“, тя бяга от онова, което я унижава,  оскърбява, задушава…Изборът ѝ е психологически  обусловен от разминаването между условията,  при  които  е принудена  да живее и природата  ѝ на емоционален,  дързък човек,  който  не се вписва  в общите  норми.  Грехът ѝ  на съпруга  и  майка,  очернила  чрез постъпката си семейното име, е непростим в очите на другите. Но тя също е в много отношения жертва. Осъзнала какви са последиците  от спонтанните  ѝ действия, тя иска прошка само от свекър си – онзи,  който се е опитвал да я разбира, закриля, да бъде справедлив и добър с нея. Прошката е възможното  ѝ  духовно  спасение.  В този кризисен  момент свекървата – баба Иваница – се опитва да възстанови патриархалната хармония, като съветва сина си „Прибери си  булката и  я заведи в  къщи.  Прости  ѝ!“.  Но  това е само показен  акт,  възможност  за разрешаване на конфликта за пред хората. В същината си драмата на Словенка се задълбочава.     Тежестта на извършения от Славенка грях се усеща още по-силно  в мълчанието на дядо Иван – свекърът, който „седи безмълвен, със строго и замислено лице като икона“. Чувството      за срам, което изпитва Славенка, прераства в чувство на отчаяние, защото разбира, че няма да    получи  прошка  от този човек,  върху  когото незаслужено  е хвърлила  сянка. Страданието добива нови измерения и се превръща в отчаяние без надежда – сякаш възмездие за сторения грях.  ИЗВОДИ Етичният  модел на Йовков  разкрива  вечният човешки  стремеж към красота, любов, хармония и добро – ценности, които са трудно постижими,  когато реалността налага норми на поведение, различни от разбирането на отделния човек. Това противоречие създава конфликти и  драматични  съдби. Увлечен от чувствата си  и порива  си  към щастие,  човек прекрачва правилата  и  тръгва  подир  избора  на  сърцето  като  Албена  и  Славенка,  но  това,  според патриархалния  колективен морал е грях и те са заклеймени, осъдени. Разкаянието, очакването на  прошка  е тяхното  пречистване  и  изкупление.  Цената на  голямата любов  е голямото страдание. Красотата на човека е и в способността му да се жертва в името на любовта и да - 80 -  58th Science Conference of Ruse University - SSS, Bulgaria, 2019  понесе последиците от този избор, колкото и тежки да са те. Тези проблеми са интерпретирани във философски  и психологически  план.  Те  разкриват  в  общочовешки  аспект  драматични  човешки  съдби,  обусловени  от противоречието между колективните етични норми и индивидуалните  пориви  на човека.  