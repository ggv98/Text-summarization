 ВЪВЕДЕНИЕ Интеркултурното образование е сравнително ново педагогическо направление, но то придобива нарастваща значимост, защото взаимното проникване на културите е една от основните характеристики на съвременното общество. Особено важно е интеркултурното образование  да  започне  още  в  предучилищна  възраст.  Необходимостта  от  това  е аргументирана от Е. Суслова, която посочва, че дружелюбието, уважението към хората от различни националности не се предават по наследство, а трябва да се възпитават във всяко поколение отново и отново. Колкото по-рано започне формирането на тези качества, толкова по-голяма устойчивост ще придобият те (Велева, 2013:63).  ИЗЛОЖЕНИЕ Интеркултурната  педагогическа  стратегия  не  е  стратегия  на  интеграция,  а  на взаимодействие – интеркултурното образование е ориентирано в еднаква степен към децата от малцинствата и тези от мнозинствата. Анкети с учители, които нямат в групите си деца от малцинствени  групи  показват,  че  голяма  част  от  тях  не  проявяват  интерес  към интеркултурното  образование.  Според  изследвания  обаче,  социалните  категоризации  и предпочитането на собствената социална група се наблюдават от третата година на живота на детето. В този смисъл възпитаването на интеркултурна компетентност в предучилищна възраст, както и рефлексията на интеркултурната компетентност от страна на педагозите е от особено  важно  значение  в  контекста  на  глобализацията  и  мултикултурността  на съвременното общество. Културата не се свързва с етнически или национален произход. Всяко общество е съставено от многобройни, постоянно променящи се частични култури, които  се  определят  от  социалната  и  обществена  среда,  регионалния  произход,  пола, генерацията,  вярата.  В  този  смисъл  всеки  човек  е  носител  на  различни  култури.  33 Докладът е представен на студентската научна сесия на 7 май 2020 в секция Педагогика и психология с оригинално  заглавие  на  български  език:  РОЛЯТА  НА  ДЕТСКАТА  ГРАДИНА  ЗА  СЪЗДАВАНЕ  НА АДАПТИВНИ ВЪЗМОЖНОСТИ ЗА ИНТЕРКУЛТУРНО ОБРАЗОВАНИЕ НА ДЕЦАТА.   - 124 - PROCEEDINGS OF UNIVERSITY OF RUSE - 2020, volume 59, book 6.5. Осъзнаването  на  различието  и  общото  води  до  формиране  на  умения  за  смяна  на перспективата, които са аспект на интеркултурната компетентност, заедно с осъзнаване на собствената културна ситуация, любопитство, отвореност и разбиране към другите култури (Спиридонова). През последното десетилетие българското училище започна да търси свои пътища за осмисляне  на  образователния  процес  от  гледна  точка  на  идеята  за  интеркултурно образование. Според  Наредба  13  на  МОН  за  гражданското,  здравното,екологичното  и интеркултурното образование „ Интеркултурното образование е насочено към усвояване на знания за различни измерения на културните идентичности и за основни характеристики на интеркултурните  отношения,  формиращо  позитивно  отношение  към  разнообразието  във всички  области  на  човешкия  живот,  както  и  умения  и  нагласи  за  конструктивни взаимодействия в мултикултурна среда“. Интеркултурното  образование  включва  взаимното  опознаване  на  различни етнокултури, оценяване на техните достойнства и използването на положителните им страни в процеса на обучение и възпитание. Интеркултурното образование в ДГ е насочено към даване  на  познания  за  културата  на  всички  общности  в  страната,  към  себепознание  и себеразбиране  от  етническа  принадлежност,  избягване  на  предразсъдъците,  приемане  и уважение на културните различия, разбиране на хората с различна етническа и културна принадлежност и формиране на познания за официалния език. Целта  на  интеркултурното  възпитание  и  образование  в  ПУВ  е  формирането  на интеркултурна компетентност, която е необходима на различните етнически групи. В тази компетентност  се  включва  способността,  продължително  и  ефективно  да  се  общува  с различни култури, което предполага развитие на взаимен респект и толерантност. Детската  градина  е  първата  институция,  в  която  се  реализира  и  осъществява  на практика  интеркултурното  образование.  В  нея  за  първи  път  в  живота  на  детето  от предучилищна  възраст,  различните  етнокултури  не  само  се  срещат,  но  съжителстват  и взаимно се опознават. Значението на предучилищния период за социализацията и възпитанието на децата е неоспорвано. Социализацията на децата от малцинствен произход е от особена важност, като се имат предвид условията в които те живеят. Социализацията е механизъм на адаптация на детето към водещите норми и ценности, наложени от обществото и доминиращата социална група. Възможностите на ДГ по успешна социализация на деца от различни етноси е възможна на равнище външна и вътрешна среда. Външната среда се определя от възможностите за взаимодействие на ДГ с други институции, най- важни от които са семейството и училището, някои фактори като регион, демографски условия,  финансова  обезпеченост.  Вътрешната  организация  на  ДГ  като  институция предполага, вписване на детето в цялата гама от социално-възпитателни взаимоотношения, като тези с педагогическия персонал, помощен персонал, конфигурация от групи и връзките между тях, вътрешногруповите взаимоотношения между децата на равнище: група-дете и дете-дете  както  и  централното  взаимоотношение  дете-педагог.  В  интеркултурната, многоезична детска градина, ролята на учителите е да създадат климат на взаимно доверие и внимание и да организират така заобикалящата среда, че тя да бъде максимално отворена и щадяща детето, то да разгърне своите индивидуални способности, да се чувства сигурно и да може да изживее времето, прекарано в детската градина, по един емоционален начин. В разноетническата група включваща най-малко две различни социални групи, децата се самоопределят на база майчин език, говорим в семействата, и на традиции и обичаи, които вече са формирани у децата до идването им в детската градина. Бивайки малцинство, деца от различен етнос поставени в детска група, образуват своя група, дори когато тя е само от двама участника. Много по драматичен е въпросът, когато дете от различен етнос е само едно в групата. Тогава неговите възможности за адаптация намаляват по следните причини: /1/ липсва защитата на неговата /малцинствена/ група; /2/ поради слабото владеене на официалния език;   - 125 - PROCEEDINGS OF UNIVERSITY OF RUSE - 2020, volume 59, book 6.5. /3/ и често по-бедния социален опит.  Мостовете,  които  се  изграждат  между  децата  задължително  преминават  през взаимоотношенията в групите и между групите.  Основните  критерии  за  социализация  на  децата  от  ПУВ  в  интеркултурен  план, обхващат следните аспекти:  •  Зачитане на индивидуалността на децата – „Всеки човек е значим”; •  Формиране на позитивна идентичност – „ Аз се чувствам добре такъв, какъвто съм”; •  Забелязване на общи неща – „ Когато играем и учим заедно, ние откриваме много неща, които ни свързват”; •  Формиране на чувство за солидарност – „ Ние живеем заедно и ще се защитаваме заедно”. В  интеркултурната  многоезична  детска  градина  ежедневната  възпитателна  и образователна работа е насочена към езика като основно средство за комуникация между отделните деца и техните възпитатели. Той трябва да бъде изучаван, преживяван, трябва да се  обръща  внимание  на  езиковото  многообразие,  на  това  в  каква  културна  среда  расте отделното дете и как тя се проектира върху живота му в детската градина.  В семейството детето за пръв път се учи да говори, да общува с родители и близки на своя майчин език. Идвайки в детската градина децата от различен етнически произход, много често за пръв път се опитват да общуват на език различен от майчиния, усвояват определени образци и норми на поведение, което неминуемо се отразява на контактите им с други хора. За  успешно  адаптиране  и  усвояване  на  езика,  децата  се  нуждаят  от  предметен  свят (запознаване със свойства и качества на предметите; включване на повече сетива за добиване на  цялостна  представа);  а  също  така  и  от  социални  контакти  за  осъществяване  на комуникация. От една страна са необходими партньори, с които искат да споделят нещо, да ги разберат и подкрепят, а от друга страна са необходими ситуации, които да ги поощрят да влязат  в  контакти  и  да  се  стимулира  говорното  им  умение.  Необходимостта  от осъществяване  на  говорна  комуникация  с  други  деца  пък  повишава  мотивацията  за изучаване на езика на доминиращата група. Някои деца от малцинствен произход се нуждаят от повече време за своите изказвания, други не са в състояние да коригират грешките си, трети се чувстват несигурни в знанията си. Това доказва необходимостта от индивидуален подход с децата, в чиято основа са залегнали индивидуалните различия. Стимулирането на говорните умения на децата от предучилищна възраст се разглежда като една от основните задачи на педагога в детската градина и се осъществява в различни познавателни, игрово-познавателни и практически ситуации.  В  процеса  на  предучилищното  възпитание,  като  се  имат  предвид  особеностите  на развитие на децата, се използват предимно игрови форми и методи на работа. Играта се явява естествена форма за усвояване на знания. Всяка от видовете игри може успешно да изпълнява определен тип задачи: СРИ - да пресъздава с помощта на въображението реални ситуации, поставяйки реални проблеми и търсейки конкретен резултат; дидактичната игра – има предимно интелектуално - познавателен характер и насочва децата към лично усилие и постижение; играта-драматизация синтезира в себе си игрова култура, художествена реч, изобразително  изкуство,  музика,  танц.  Творческото  претворяване  на  взаимоотношенията между героите от литературни произведения, техните мисли и чувства, създават наслада, обогатяват  естетическите  чувства  и  възприятия  на  децата,  у  тях  възниква  желание  за овладяване на изразителна реч. В процеса на разгръщане на играта, децата от различните етнически групи се явяват интерпретатори на художествени образи и едновременно с това проявяват  свой  собствен  стил  за  изразяване  на  мислите  и  чувствата  си.  Играта  - драматизация намира място в планираните ситуации по развитие на речта, като целта при тях е насочена към задълбоченото възприемане и осмисляне на дадено произведение, развитие на говорните и комуникативни умения на децата. Играта във всичките си форми премахва бариерите между децата без свойствените за възрастните хора предразсъдъци.  В  практиката  се  наблюдават  случаи,  при  които  децата  с  различен  темперамент  и приблизително еднакви познания, имат различни адаптивни възможности - част от тях по-  - 126 - PROCEEDINGS OF UNIVERSITY OF RUSE - 2020, volume 59, book 6.5. трудно,  а  други  по-лесно  се  адаптират  към  новите  условия,  към  връстниците  и  към различните дейности в детската градина. Организирането на различни кътове в детската насочва децата към избор на дейност, която е значима за него, осигурява му възможност за собствена  изява  и  удовлетворение  от  достигнатите  резултати.  Свободният  избор  на съвместна  дейност  поощрява  децата  да  развият  комуникативните  си  способности. Разнообразните дейности в детската градина по различен начин стимулират комуникацията между децата.  В педагогическата работа на детски градини, посещавани от деца с различен етнически произход, се преплитат различни изисквания за интеркултурно образование и възпитание:  1. Стремеж  към  премахване  на  социалната  и  говорната  изолация  на  децата  от малцинствен произход; 2. Формиране на чувствителност и приобщаване на децата от доминиращата култура кум проблемите на децата с различен етнически произход; 3. Изтъкване на позитивните страни на отделните деца, с цел да не се развие у тях чувството за малоценност; 4. Създаване  на  мотивация  у  ромските  деца  да  посещават  детска  градина  чрез образователна интеграция; 5. Включване  на  родители  от  малцинствата  в  педагогическата  работа  в  детската градина. Значението на предучилищния период за социализацията и възпитанието на децата е неоспорвано. Социализационните процеси са от особена важност за малцинствените деца, като се има предвид условията, в които те живеят: •  Върху ежедневието им слагат отпечатък ценностните системи на родители и близки, които  в  много  отношения  се  различават  от  тези  на  представителите  на  доминиращата култура. •  Ограничаването на социалните контакти в рамките на собствената етническа група, често  води  до  недостатъчни  познания  по  езика  на  доминиращата  култура.  Много  от малцинствените  деца  едва  в  детската  градина  за  първи  път  осъзнават  необходимост  от усвояване на езика на доминиращата култура. •  Често при децата от малцинствата се наблюдават дефицити не само в знанията им, но и в различието на фината моторика, което до голяма степен се дължи на липсата им на участие  в  разнообразните  дейности  в  детската  градина,  които  стимулират  емоционално-волевото и физическото им развитие. С приемане на Национална стратегия на Република България за интегриране на ромите (2012-2020)  се  създадоха  реални  възможности  за  българските  роми  и  техните  деца. Образованието се очертава като един от най-главните приоритети в условията на нейното практическо осъществяване. Поради редица негативни явления в ромските общности, голяма част от ромските деца не посещават детска градина и изостават в интелектуалното си развитие. При постъпване в задължителното предучилищно обучение, ромските деца изостават в усвояването на нови знания,  проявяват  несигурност,  неувереност  и  понижено  самочувствие.  Но  постепенно интеркултурното  взаимодействие  в  интегрирана  среда  придобива  водеща  роля  във възпитаването и обучаването . Това от своя страна благоприятства личното и социалното развитие  на  децата  и  образованието.  От  особено  значение  е  умението  на  педагозите, използвайки общоприетите характеристики на етническата или националната идентичност и позовавайки се на навиците и ценностните системи на непосредственото обкръжение на детето, да постигнат успех в овладяването на знания, учения и компетенции, необходими за интелектуалното и личностно развитие на детето. В  Стратегията  за  образователна  интеграция  на  деца  и  ученици  от  етническите малцинства (2015 – 2020) изрично е упоменато, че „Образователната интеграция изисква защита  правата  на  децата,  недопускане  на  дискриминация  и  осигуряване  на  адекватни предпоставки за социална реализация. Тя не допуска сегрегация и автосегрегация на децата и   - 127 - PROCEEDINGS OF UNIVERSITY OF RUSE - 2020, volume 59, book 6.5. учениците от етническите малцинства, както и асимилация против тяхната воля и против волята на техните родители. Насърчава и подпомага междукултурния обмен и съхраняването и развитието на различните културни идентичности. Образователната интеграция е процес, при който децата и учениците от  етническите малцинства се обучават  в съответствие с българското  законодателство  и  релевантните  международни  договори,  които  са ратифицирани, обнародвани и влезли в сила за Република България. В хода на този процес се прилагат и използват разнообразни методи и форми за работа с деца, ученици и родители от всички етнически групи, съобразявайки се с тяхната етнокултурна специфика“ (с.5). Интеграцията и интеркултурните взаимодействия могат да се реализират единствено в етнически смесена образователна среда.  ИЗВОДИ Значението на предучилищния период за интеркултурното възпитание на децата може да  се  изрази  най-обобщено  със  следния  цитат  на  Клафки:  “Основите  на  развитието  на светогледа,  възприемането  на  проблемите,  следователно  ограничаване  на  хоризонта  на мислене  и  интересите  на  децата  в  рамките  на  непосредственото  им  обкръжение,  или  в рамките  на  собствената  култура,  нация,  държава  или  напротив,  отвореността  за  по-нататъшни  интелектуални  перспективи  могат  да  бъдат  формирани  в  индивидуалното развитие  на  човека  много  рано.  Пропускаме  големи  възможности  и  по  отношение  на обществената  ни  ситуация  необходимости,  когато  развитието  на  едно  по  принцип интеркултурно  съзнание  за  решаване  на  определени  проблеми  не  започне  съвсем  рано, следователно  още  в  семейството,  предучилищните  заведения  и  след  това  продължи  в училище. Разбира се трябва да се избягват прекомерно високите изисквания, тоест те трябва да  са  съобразени  с  нивото  на  когнитивното,  емоционалното  и  нравствено  развитие  на децата.” (Klafki, 1996). Така те променят начина си на възприемане на различията, а от там и начина си на мислене, защото детската градина се превръща в място,  в което  откриват съвместни,  общи  неща  и  по  този  начин  развиват  толерантност  и  възприемчивост  и  се подготвят да живеят заедно.  