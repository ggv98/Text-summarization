 ВЪВЕДЕНИЕ Настоящата 2021 и 2020 година ще останат в историята на световното образование  с безпрецедентното  затваряне    на  училищата  в  над  190  образователни  системи  и  бързото преминаване на образователните дейности на училищните организации в онлайн режим.  Тази неочаквана промяна се реализира като кризисна мярка за овладяване на разпространението на вируса Covid-19 в условия на пандемия. В този смисъл обучението от разстояние, което се провежда  в  стотици  образователни  системи  и  включва  в  себе  си  различни  видове  дистанционно  обучение  (синхронни  и  асинхронни  форми  на  електронно  обучение; кореспондентско обучение с разпечатани хартиени материали; обучение чрез ТВ и радио програми) се определя от някои изследователи като „кризисно обучение“.  Днес  големите  предизвикателства  пред  образователните    системи  и  националните правителства определящи политиките в училищното образованието са две: •  Първото е как безопасно да се отворят наново училищата след периода на строги мерки и карантина.  •  Второто предизвикателство е още по-важно и стратегически значимо. То е свързано с това как новите възможности създадени при кризата от физическото затваряне на училищата да се използват за трансформация на организационните и педагогически модели  в  съвременното  образование.  Как  изводите  от  анализите  на  „кризисното обучение“ да очертаят стратегическата рамка на нужните промени в моделите на обучение, включително моделите на обучение от разстояние в електронна среда, за да може днешното образование да отговори на бъдещи предизвикателства и динамични промени.  Използването  на  онлайн  обучение  в  медицинското  образование  представлява предизвикателство, както за преподавателите, така и за обучаемите, поради наличието на  35 Докладът е представен на студентската научна сесия на 19.05.2021 г. в секция „Здравни грижи“  с оригинално  заглавие  на  български  език:  ОНЛАЙН  ОБУЧЕНИЕ  ПРИ  СПЕЦИАЛНОСТ  АКУШЕРКА  В РУ„АНГЕЛ КЪНЧЕВ“– КАКВО МИСЛЯТ СТУДЕНТИТЕ.   - 193 - PROCEEDINGS OF UNIVERSITY OF RUSE - 2021, volume 60, book 8.5. множество практики, които студентите трябва да усвоят в реални клинични условия (Serbezova I. & Georgieva G.,2020). Тези  актуални  проблеми  и  предизвикателства  пред  съвременното  образование определиха посоката на настоящото изследване. Целите на този доклад са: •  да  се  определи  мнението  на  студентите  от  Русенския  Университет  при специалност  Акушерка  относно  онлайн  обучението  и  готовността  им  за прилагане на придобитите знания в реални условия; •  да  се  разкрият  предимствата  и  ограниченията  при  използване  на  смесеното обучение и на обучението от разстояние; •  да  се  открият  добри  образователни  практики  и  иновативни  модели  при обучението от разстояние в електронна среда;  •  да  се  очертаят  възможности  за  промяна  на  образователната  практика  и организационния  модел,  включително  и  чрез  обучение  от  разстояние  в електронна  среда  по  време  и  след  непредвидени  ситуации,  и  в  периоди  на пандемия и епидемия. Задачи на изследването •  да  се  направи  обстоен  анализ  чрез  допитване  до  студентите,  относно  онлайн обучението при специалност „Акушерка“ в  РУ„Ангел Кънчев“; •  да  се  осъществи  теоретичен  анализ  на  получените  данни,    като  се  определят предимствата и ограниченията при използване на смесеното обучение и на обучението от разстояние при специалност „Акушерка“ в РУ„Ангел Кънчев“;  •  да се потърсят иновативни модели при обучението от разстояние в електронна среда.  ИЗЛОЖЕНИЕ През последните месеци, в резултат на прекъсването на учебния процес в страната, учителите и студентите бяха поставени в непозната, нетрадиционна и предизвикателна среда. Целта беше да се компенсира липсата на присъствен образователен процес чрез осъществяване на дистанционно електронно обучение. От степента на професионалните знания и умения, които акушерките получават по време на своето обучение, зависи качеството на извършената от тях дейност и доближаването й до професионалния модел на акушерски практики в Европа.  Проведеното анкетно проучване обхвана 98 студенти от I до IV курс от специалност „Акушерка“ и в РУ „Ангел Кънчев“, катедра „Здравни грижи“, като получените резултати бяха обработени статистически.   Фиг. 1. Удовлетвореност на студентите от обучението в онлайн среда    - 194 - PROCEEDINGS OF UNIVERSITY OF RUSE - 2021, volume 60, book 8.5. От анализа на резултатите (Фиг. 1) се вижда, че най-висок е делът на студентите, които са частично удовлетворени  от обучението в онлайн среда 59,5%, следвани от студентите, които са напълно удовлетворени 38,1% и едва 2,4% от студентите не са удовлетворени от онлайн обучението.  Анализирайки проблемите възникнали по време на обучението се оказва, че:   Фиг. 2. Справяне с всички задачи и проекти  Едва 40,5% от студентите (Фиг. 2) не са изпитали никакви затруднения и са успели да се справят с всички поставени задачи, 40,5% са срещали известни трудности, но на 16,7% им е било трудно и не са успявали да се ориентират в преподавания материал, а 2,4% изобщо не са могли да се справят.   Фиг. 3. Предпочитания за начина на обучение  Всичко това води до разделение в предпочитанията за начина на обучение. На Фиг. 3  са представени    данните  за  това,  как  студентите  предпочитат  да  бъдат  обучавани  -40,5% предпочитат смесено обучение, 35,7% присъствено обучение и 23,8% дистанционно обучение. На фиг. 4 се визуализират предимствата на он-лайн обучението според анкетираните студенти:   - 195 - PROCEEDINGS OF UNIVERSITY OF RUSE - 2021, volume 60, book 8.5.  Фиг. 4. Предимства на онлайн обучението  По-голямата част от тях - 57,1% от студентите оценяват като предимство достъпността на материали и ресурси, следвано от  гъвкавост на обучение - 23,8%. На фиг. 5 са визуализирани отговорите на един от най-важните въпроси:    Фиг. 5. Мнение на студентите относно он-лайн обучението при специалност Акушерка  Очевидно повече от половината студенти - 52,4%  смятат онлайн преподаването за бъдещите  акушерки  за  неподходящо.  28,6%  се  колебаят,  а  само  19%  биха  желали  да продължат да получават знанията си по този начин. Опитвайки се да анализираме какво „не е наред“ зададохме следния въпрос:  Фиг. 6. Мнение на студентите за недостатъците на он-лайн обучението   - 196 - PROCEEDINGS OF UNIVERSITY OF RUSE - 2021, volume 60, book 8.5. Оказва се (Фиг. 6), че липсата на пряк контакт с преподавателите и невъзможността за практическо изпълнение на медицинските процедури в реална клинична среда са основните недостатъци на онлайн обучението (54,8%). 31% биха желали повече материали качени онлайн и само 9,5% смятат, че трябва да се подобри начина на преподаване.  Като заключение попитахме студентите:   Фиг. 7. Прогнози на студентите за бъдещето в обучението    Почти всички студенти, включени в проучването - 95,2% от студентите (Фиг. 7) смятат че училището ще бъде различно и трябва постоянно да се търсят нови и по-добри практики на обучение, да се търсят иновативни модели при обучението от разстояние в електронна и смесена среда.  ДИСКУСИЯ Анализът  на  получените  резултати  от  въпроса  “Какво  е  Вашето  мнение  за дистанционното обучение при специалност Акушерка?“, показва положителна нагласа на студентите към онлайн обучението, но от Фигура 1 се вижда, че по-голямата част не са напълно удовлетворени от начина на обучение и защо е така проличава от Фигура 2. Там личи, че не малка част от студентите изпитват затруднения със справянето със задачите и сроковете им за изпълнение. Забелязват се някои основни минуси на онлайн обучението: -  първият минус е свързан с прилагане на дисциплина за учене. Едно онлайн обучение, особено ако е асинхронно, дава голяма гъвкавост в ръцете на обучаващия се и ако той не съумее да се самоорганизира по подходящ начин, няма и да може да усвоява качествено или в срок съответните занятия, уроци и/или упражнения. Това на свой ред изисква от обучаващия се да притежава определени умения за управление на времето и поддържане на висока лична мотивация за завършване на съответната обучителна програма. Без подобни умения и мотивация онлайн обучението може лесно да се провали; -  вторият минус е свързан с това, че онлайн обучението „не е за всеки“, по технологични причини. Ако един човек не притежава нужните технически умения или не се чувства комфортно с технологиите, той ще изпитва затруднения в рамките на онлайн обучение, респективно и вътрешна съпротива да учи по този начин. Това води до извода, че онлайн обученията не са за хора с ниска компютърна грамотност.; -  всяко онлайн обучение малко или много страда от липса на директен контакт с водещия и  обратна  връзка  от  него,  като  например  свободни  дискусии,  персонални  насоки, непосредствени отговори на въпроси и др. Освен ако не се използва видео/аудио в реално време, подаването на обратна връзка не става непосредствено, което забавя и затруднява обмена на информация и може да е проблем за някои участници в онлайн обучение. Също така, при онлайн обучение е много по-трудно да се провеждат ролеви игри, практически симулации и сътрудничество на живо с други обучаващи се, което иначе се   - 197 - PROCEEDINGS OF UNIVERSITY OF RUSE - 2021, volume 60, book 8.5. осъществява в една учебна зала. До същия извод достига и Т. Христов в статията си „Онлайн обучение. Плюсове и минуси“ (Hristov, T. 2021). Анализирайки Фигура 3 и Фигура 4, се забелязва превес в предпочитанията за онлайн и смесено обучение и това се дължи на факта, че онлайн обученията имат някои сериозни предимства: -  едно от най-големите предимства на онлайн обученията се състои в тяхната гъвкавост. Вместо  едно  обучение  да  се  преминава  в  определено  фиксирано място  и  време,  с помощта на високите технологии то може да се премине от всяко място и по всяко време. Това развързва ръцете на обучаващите се и те могат да преминават обучението където и когато пожелаят – например от работа, от дома или дори от близкия парк; -  друго значително предимство на онлайн обученията е, че те са с по-ниска цена спрямо традиционните форми на обучение в зала. Например, когато един човек учи онлайн се елиминират разходи за път, нощувки (общежития, квартира),  учебни материали и т.н.; -  тъй като в едно онлайн обучение може да се използват разнообразни изразни форми – видео, аудио, текст, тестове за знания и т.н., това на свой ред би могло да доведе до по-висока ангажираност и ефективност при разбиране и запомняне на информацията, тъй като подпомага участници с различни стилове на учене.  И  все  пак  подходящо  ли  е  онлайн  преподаването  за  обучение  на  студенти  при специалност „Акушерка“? Голям  процент  (76,2%)  от  студентите  считат,  че  при  обучението  по  специалност Акушерка,  присъственото  обучение  е  много  важно.  Това  действително  е  така,  в  тази специалност опита в реални условия е от съществено значение за придобиване на увереност в изпълнение  на  медицинските  процедури.  В  редица  медицински  специалности  онлайн обучението  е  предизвикателство,  както  към  преподавателите,  така  и  към  студентите. Необходимо е да се проучи световния опит в това отношение, да се открият подходящи възможности  за  подобряване  на  онлайн  обучението  и  да  се  приложат.  Резултатите  от проведената  анкета  сред  студентите  специалност  Акушерка  показват,  че  Русенски университет "Ангел Кънчев", се справя добре в периода на задължително онлайн обучение и е предложил качествено образование на своите студенти. Резултатите от анкетата могат да бъдат средство за оценяване и подобряване на качеството на онлайн обучението. Създаването на нови уеббазирани образователни ресурси (видеоматериали, виртуални симулации и др.) могат да допълнят традиционните методи на обучение и да направят висшето образование по медицина у нас качествено, модерно, ефективно и привлекателно.  ИЗВОДИ Дистанционното обучение в електронна среда е факт и без съмнение, под различни форми, ще навлиза все по-широко в ежедневието на студентите и обучителите. Доколко успешен е този експеримент и постига ли той поставените цели? Отговорът на тези въпроси засега е неясен, но е очевидно, че за да се достигне до него са необходими още много задълбочени проучвания и анализи. За да отбележим напредък, трябва да вземем под внимание и  препоръките  на  студентите.  Те  считат,  че  най-важно  е  да  се  осигури  възможност  за присъствено обучение по време на упражнения и клинични практики. Друга тяхна препоръка е изпитната част да се подобри като има ясно регламентиран правила за протичане на изпита, по възможност да бъде един и същ по всички предмети. Препоръчват да се осигури достъп до повече материали за самоподготовка по всички дисциплини; да се подобрят техническите характеристики на системата за онлайн обучение и удължено време за онлайн изпитите. Университетите,  които  се  съобразят  с  препоръките  на  своите  студенти,  определено  ще спечелят и ще направят своите обучителни институции по-добро място за учене.  