 ВЪВЕДЕНИЕ Дневен  център  за деца  с увреждания  е социална  услуга  в  общността,  свързана  със задоволяване на ежедневни здравни и рехабилитационни  потребности  на деца и младежи с увреждания. Услугата е безплатна, а децата я посещават според определен график. Право за използване  на услугата се получава чрез подаване на молба от родител до  Отдел „Социално подпомагане” в съответната община.  Всеки център има определен  капацитет на потребителите,  с които може да работи. В зависимост от уврежданията  на клиентите  в центъра са подбрани  екип  от специалисти  от здравни грижи,  специална педагогика и други. Броят и видът на специалистите е различен за всеки център. Прилаганите методи и социалните услуги също са специфични  според нуждите на потребителите. Ерготерапията е здравна специалност,  насочена към клиенти  с дейностни  затрудения, породени  от двигателни и психични  проблеми във всички възрастови групи. Благодарение на използваните  подходи  ерготерапията подпомага клиентите  да постигнат максимална степен на самостоятелност в трите сфери на дейност  – самообслужване, продуктивност,  свободни занимания.  Чрез адаптиране на средата в дома, училище или на работа могат да бъдат компенсирани затруднения,  които не подлежат на развиване или възстановяване. Това дава възможност на клиента  да се самообслужва,  учи  или  работи  и  не  на  последно  място да бъде част от обществения живот.  Специфично  за  професията  е,  че към  всеки  клиент  се подхожда  индивидуално,  в зависимост от ценностите и целите му.                                                 6 Докладът е представен на студентската научна сесия на 10.05.2019 г. в секция „Промоция на здравето“ с оригинално заглавие на български език: РОЛЯ НА ЕРГОТЕРАПЕВТА В ДНЕВЕН  ЦЕНТЪР ЗА ДЕЦА С УВРЕЖДАНИЯ.    - 34 - PROCEEDINGS OF UNIVERSITY OF RUSE - 2019, volume 58, book 8.4.   ИЗЛОЖЕНИЕ ДНЕВЕН ЦЕНТЪР ЗА ДЕЦА С УВРЕЖДАНИЯ В ГР. СВИЩОВ История Идеята за проекта  възниква  в директорката  на  центъра  г-жа  Тодорова  по  време на работата ѝ в Отдел „Закрила на детето“ в Община Свищов. Виждайки множеството проблеми на децата с увреждания и техните родители, тя решава да започне дейност, чрез която трайно да помага на тези семейства. Затова със свои колеги в продължение почти на година посещава и проучва всички дневни центрове и домове в България с цел да натрупат знания за методите на  работа  на  персонала  в  заведенията,  за  мнението  и  проблемите  на  родителите  и потребностите на децата. Проучването установява, че повечето услуги не са в добро състояние, а родителите се изказват негативно към предоставените услуги. Насочена от семейства на деца с увреждания, г-жа Тодорова посещава Карин дом в гр. Варна, който се превръща в модел за изграждането на Дневният  център за деца с увреждания  (ДЦДУ) в Свищов. Същeвременно Карин дом става основен партньор на центъра през годините. Започва обучение на персонала, който  ще работи в ДЦДУ гр. Свищов.  Включени  са обучители  от Англия,  които пренасят английската практика. Екип специалисти Към  момента  мултидисциплинарният  екип  на  дневния  център  се  състои  от  11 специалисти  – по  двама рехабилитатори,  кинезитерапевти  и  психолози,  един  специален педагог, трима социални  работници и един логопед. Всичките са обучени по английски  модел, но  продължават  да  участват  в  обучения  с  цел  да  натрупат  нови  знания.  Работата се осъществява екипно  – обсъждат се и се оценяват проблемите  на детето, а след това двама специалисти  заедно работят с него. В центъра се прилага методът на Монтесори. Погрижили са се всичко в  средата да е напълно  достъпно за децата. ДЦДУ разполага и с допълнителен персонал – шофьор и поддържащ персонал, както и със собствен автомобил. Потребители  Броят на клиентите е 37. Разделени са на две възрастови групи – от 3 до 7 и от 7 до 18-годишна възраст. Всяка група разполага с отделна стая, а подбраните мебели са подходящи по размер. За малките са избрани  столчета–масички, които  да поддържат правилната  поза на детето, а също и шкафчета с достъпна височина. Диагнозите на децата са синдром на Даун, ДЦП, аутизъм и комплексни  увреждания. Голяма част от децата са с трайно увреждане – над 50 % и дори над 90% ТЕЛК. Тъй  като услугата  е държавно  делегирана,  семействата не  заплащат  никакви  такси. Децата получават храна и транспорт от и до околните села, а когато някой родител е ангажиран и не може да заведе детето от училище до ДЦДУ, центърът поема грижата за придвижването му.   Услугата е целодневна,  полудневна  или почасова в зависимост от нуждите на клиента. Децата, посещаващи детска градина или училище,  посещават центъра полудневно  след обед. Мисия, цели и задачи Главната цел на ДЦДУ е да изгради  умения  за самостоятелен живот  във всеки свой клиент. За да постигнат  целта си, трябва да се изпълнят  три задачи за всяко дете. На първо място за екипа е много важно да се започне работа още от най-ранна възраст, защото това е периодът,  в който  психиката  е най-пластична  и  децата лесно  могат да компенсират  или преодолеят дефицитите  си. Втората задача е да обучават клиентите  си как да общуват с околните  и как да играят с връстниците си, като изграждат взаимоотношения.  Осигурили  са дори домашни любимци,  за да научат децата да се грижат и поемат отговорност към друго същество. Третата задача е децата да получат необходимите умения за самообслужване, но също така и за поддръжка на дома като гладене, сгъване, подредба на масата, миене, чистене, шиене и други. Децата се обучават по учебните дисциплини  чрез специална програма поради липса на такава в училищата.   - 35 - PROCEEDINGS OF UNIVERSITY OF RUSE - 2019, volume 58, book 8.4.  Философията на ДЦПУ е подчинена на идеята, че всяко дете трябва да придобие трайни знания  чрез практика,  а не седейки на  скамейката в училище.  За тях децата трябва да са активни  през цялото  време и  чрез действията си да надграждат нови  знания  на базата на старите. Мисията на ДЦПУ град Свищов  е да променят обществените нагласи  към лицата с увреждания в България като ги интегрират в училище и в обществото. Според екипа на ДЦДУ гр. Свищов  в обществените нагласи  се забелязва малък напредък,  което го  стимулира  да продължава да работи в тази насока. Освен това мисията на ДЦДУ е да покаже на родителите какви права имат, за да могат да се прокарват нови  закони,  с които в бъдеще да се осигури работа и достоен живот за хората с увреждания. Дейности   Клиентите  са ангажирани  в  групови  или  индивидуални  занимания.  При  груповите занимания в определени дни в дейностите се включват родителите и деца от местните детски градини и училища. Децата от центъра участват в сензорно развиващи игри, експресивни игри, обучават се в ежедневни дейности. Средата е устроена така, че те сами да изграждат навици да се самообслужват, като си вземат предметите, работят с тях и ги връщат по местата. Всеки ден имат дежурни,  който подреждат масата за обяд. Индивидуалните  занимания с детето се провеждат  едновременно  и  съвместно от двама специалисти.  Кинезитерапевтът  работи  за усъвършенстване на двигателните способности на детето, а педагогът – за интелектуалното развитие. Всички  лични  поводи  се отбелязват. По време на  празниците  изработват  картички, мартенички, боядисват яйца или изнасят представления и пиеси. Децата участват в проекти като програмата „Сензорен  час”. Включват се в изработването на творби за конкурса  „Три звездички”  на  фондация  „Ангели  от  Лим”.  Центърът  печели  награда  за участието  си  в Националната  кампания  „Дни  на приобщаването”,  категория „Приобщаваща  педагогическа практика” през 2016 г. Екипът на центъра преминава всяка година различни обучения. През 2018 г. е проведено обучение от фондация  „АСИСТ“, която дарява на дневния център комуникатор  и компютър. Екипът  е обучен как да използва  системата за комуникация  с поглед,  чрез която децата с говорни  проблеми  могат да общуват със специалиститите.  Обучителен семинар е проведен също от фондация Карин дом за прилагането  на нови техники  за работа на деца с трамплин. Организирани  са обучения за използване  на иновативни  методи за комуникация  при деца с нарушения  от  аутистичния  спектър.  Специалистите  от  Карин  дом  ежегодно  провеждат семинар с екипа на центъра, на които представят новите практики и методи за терапия, оказали се ефективни  в работа с деца със специални  нужди.  През месец април  2018  г.  центърът организира  „Ден  на  информираност  за  аутизма” с  цел  да приобщи  хората  с аутизъм  в обществото. Финансиране Социалната услуга е създадена през 2008 г. по проект на Община Свищов,  финансиран по Програма Фар. Партньор и участник е СНЦ „Хуманитас” – гр. Русе. След края на проекта през 2009 г. ДЦДУ работи като държавно делегирана дейност. Връзки и взаимодействие с други институции и организации Основният партньор на ДЦДУ гр. Свищов е фондация  „Карин дом“. Други партньори са фондация „АСИСТ – Помагащи технологии“,  фондация „Ангели от Лим”,  фондация  „Екип“, сдружение  „Хуманитас” – гр. Русе и SpringCommonSchool.   Също  така, центърът работи с Детска работилница  по  керамика към ПБЧ „Еленка  и Кирил  Аврамови”  – гр. Свищов,  в сътрудничество е с две от училищата в града и Стопанска академия „Димитър А. Ценов”. В града има семейство от Америка, което всяка година дарява стипендия за обучението на едно дете. Центърът получава храна от кетъринг „Млечна кухня“. Проекти   - 36 - PROCEEDINGS OF UNIVERSITY OF RUSE - 2019, volume 58, book 8.4.  Настоящият проект на дневния център е“Увеличаване капацитета на Дневен център за деца с увреждания - гр. Свищов чрез преустройство и ремонт - качествени грижи и достъпни услуги“. Той се реализира по Оперативна програма „Региони в растеж“ 2014-2020  г. Рекламни материали, уебсайт Дневния  център  има актуална Фейсбук страница.  Информация  относно  дейностите и проектите  се публикува  също  така в  сайта на  Община  Свищов.  Събитията се отразяват допълнително  от местните медии, така че информацията  да достига до всички хора.  РОЛЯ НА ЕРГОТЕРАПЕВТА На този етап в екипа на ДЦДУ не е включен ерготерапевт, но неговата роля е важна и многостранна. Една от водещите роли на ерготерапевта е свързана с адаптацията на средата. Най-необходима  е промяната на средата в учебните заведения. Също така, ерготерапевтът може да помага в обучителната дейност на децата, като проведе оценки с тях и установи в кои от сферите е нужно подобрение. Той може да предложи на педагозите методи, игри и стимули чрез които да се подобри концентрацията  и желанието на децата за работа, както и адаптирани средства за подпомагане на учебния процес. Ерготерапевтът може да участва в изготвянето на индивидуални  програми за децата, които не посещават училище.  Ерготерапевтът може да се включва в организация  на свободното време на децата, в изграждането на навици и изпълнение  на ролите му. Също така може да насърчава общуването с други деца. Познанията в областта на  специалната педагогика от една страна дават шанс за оказване  на  помощ  при  обучението  и  усвояването  на  учебния  материал  на  децата със специални  потребности. От друга страна, благодарение на тях ерготерапевтът е добре запознат с метода, по който се работи в центъра. Ерготерапевта  може  да  работи  съвместно  с  кинезитерапевт  за  подобряване  на вестибулацията,  локомоториката,  перцепцията  и сензорната  стимулация  чрез занимателни игри, които да удължат продължителността на извършваната от детето дейност. Освен  това,  ерготерапевтът оказва  подкрепа  на  семействата и  на  самите деца  при преодоляване на обществената изолация.  Чрез застъпничество той би спомогнал родителите да защитават правото на децата си да бъдат включвани в дейности. Пример За онагледяване на ролята на ерготерапевта е представена примерна  работа на студент по  ерготерапия  с клиент  от дневния  център.  Приложен  е Моделът на ерготерапевтичния процес,  който включва седем етапа. От значимост е динамичният му характер, благодарение на което се допуска междинна оценка и при нужда промяна в планираните дейности. По своята същност  моделът  е  основан  на  клиент-центрирания  подход.  Това  дава  възможност  за използване на силните страни и ресурсите на клиента при постигането на желаните цели.  Предварително  терапевтът се запознава  с  клиента  и  дейностната  му  история  чрез провеждане на интервю и работа с документацията. Нужната информация  за детето e получена от интервю с майката.  Д.В.  е  единадесетгодишна,  страда  от  детска  церебрална  парализа  (ДЦП)  с  леки двигателни дефицити,  по-силно  изразени  в долните крайници.  Въпреки това детето редовно посещава масово училище. Дейностната  история  на  клиентката  е  от  голяма  значимост  при  изграждането  на цялостната представа и интервенцията.  Д.В. е с вродена с ДЦП. Засегната е само опорно-двигателната система, без увреди  в когницията  и поведението.  Семейството започва  да я обучава да ходи,  закупува проходилка  и шведска стена, за да може Д. да прави  гимнастика вкъщи.  Тръгва  нормално  на  детска градина,  но  съвместно с  това ходи  на  гимнастика  в рехабилитационен  център. На седем години  тръгва на училище,  но с нея има придружител. Така  Д.  не  изостава  с  писането  и  четенето,  когато  има  проблем,  се  обръща  към придружаващото  я лице.  Развива се нормално  за възрастта си. В момента може да ходи самостоятелно, но на кратки разстояния, качва стълби сама, но с усилия и трябва да има опора. Не може да бяга или да ходи бързо. Няма проблеми с писането, но я затруднява чертането на   - 37 - PROCEEDINGS OF UNIVERSITY OF RUSE - 2019, volume 58, book 8.4.  по-сложни  линии  и форми, както и фините движения с ръка. Може да се храни сама, но много бавно. Не може да използва нож и по-трудно поднася течна храна с лъжица. Ако няма кой да ѝ сипе ядене, сама извършва действието, но разсипва. Може сама да се къпе, мие и облича, стига да няма сложни закопчалки и прилепнали  дрехи, но обличане изисква  много време. Не може да си обува чорапи и обувки. Трудно се съблича, а събуването на чорапогащи,  клинове и подобен вид облекло е невъзможно. Затрудненията се пораждат от трудности във флексията на тазоберената и екстензията на колянната става. Д. е много дружелюбна, разговорлива, приятно ѝ е да бъде с връстниците си, играе заедно с тях, стига играта да не изисква бягане и скачане. При излети, походи и екскурзии Д. си остава у  дома със  семейството. През  свободното  си  време  тя се  занимава  с  пеене.  Посещава читалищните  репетиции,  пее на празненства и не се притеснява да излезе на сцената пред голяма  публика. Има награди и грамоти за първи места от фестивали. Също така се занимава с рисуване, но не успява да се справи при чертаенето, по-лесно ѝ е да оцветява. Причините за търсене на ерготерапевтична намеса са свързани със затруднения в ежедневните дейности. Детето    се  нуждае  от  промяна  в  дейностите  по  самообслужване.  За  да  бъдат осъществявани  без адаптирани  средства (с цел  да не  привиква  към улесненията,  а да се развиват  двигателните  функции),  е  необходимо  да  се  работи  върху  фината  моторика, флексията в тазобедрена става и ходенето. В първия етап от модела се определя наличието на проблеми в някоя от трите сфери при клиента, както и тяхното приоритетно  подреждане. Ако не се открият дейностни  проблеми, работния процес се прекратява поради липса на нужда от интервенция.    Във втория етап се подбират подходящи  теоретични и терапевтични модели, за да се определи посоката на терапевтичния процес.  Теоретичен модел Подходящ в конкретния случай е японският модел KAWA, тъй като е по-лесно достъпен и детето може да разбере смисъла и целта на интрвенцията.  Така то ще стане участник в решаването  на  дейностните  проблеми,  а  не  само  изпълнител  на  плана.  Освен  това  ще удоволетвори интереса ѝ към рисуването. Терапевтични рамки Нервно-развойната  приложна  рамка се прилага при  двигателни проблеми, породени  от увреждане на ЦНС, каквото е ДЦП. Чрез тази рамка Д. ще доразвие ходенето и качването по стълби. Така ще бъде напълно  независима в мобилността, а освен това ще  може да ходи на екскурзиите. Би спомогнала и при  осъшествяването на желанието ѝ да кара колело,  защото допринася  за развиване  на  балансирането.  Д. се нуждае  също от подобряване  на  фината моторика, за което отново ще спомогне нервно-развойната приложна  рамка. Третият  етап  е  свързан  с  идентифицитането  на  факторите  на  средата  и индивидуалните компоненти, които влияят върху  дейностното изпълнение. По същество това е процесът  на ерготерапевтично  изследване. То се провежда  с цел  да идентифицира причините  за установените проблеми.  Методи и средства Използваните  методи  и  средства при  изследването  са   интервю  с майката на  Д.  и Канадска  оценка  на  дейностното  изпълнение.  Резултатите  показват,  че  Д.  може  да  се придвижва  бавно сама и да се самообслужва. С фините манипулации  не се справя добре, но полага  усилия  и е мотивирана.  Общителна  е. Има интереси  към пеенето,  като излиза  без притеснения  пред публика и е добра в това, което прави. Семейната и училищната  среда са подкрепящи.  Нуждае се от подобрения  в ходенето и фината  моторика. От около  година  и половина  може да стои стабилно изправена, но за кратко време. Социален контекст Живее в с. Царевец, с майка си, баща си и по-големия  си брат. Домът е пригоден  за нуждите  на  детето. Има уреди  за раздвижване,  стаите са лесно  достъпни,  а мебелите са   - 38 - PROCEEDINGS OF UNIVERSITY OF RUSE - 2019, volume 58, book 8.4.  пригодени  с меки ъгълчеата. След училище посещава Детски рехабилитационен  център в град Свищов. Условията на  социалната  среда в дома и  училище  предразполагат  Д. към развитие. Посещенията  в рехабилитационния  център  обаче не са напълно  ефективни,  защото  няма достатъчно персонал  и не винаги  има кой да работи с Д. Институционалната  среда също не осигурява  нужните  финансови  средства, за да може семейството да закупи  необходимите уреди за гимнастика на Д. в собствения ѝ дом. Проведеното изследване установява нужда от ерготерапевтична намеса по отношение на дейностните проблеми, свързани с обличането и самостоятелното хранене. Провеждането на ерготерапевтична интервенция  в тези сфери ще постигне желаните резултати. По време на четвъртия етап се установяват силните страни на клиента и ресурсите в средата, които могат да допринесат за ефективността на интервенцията. Клиентката  е  стимулирана  и  отговорно  изпълнява  поставените  задачи.  Проявява уважение,  разговаря  открито  и  съдейства при  изграждане  на  връзката  клиент-терапевт. Запазените когнитивни  и развиващите се двигателни  умения са предпоставка за успешното изпълнението  на плана за интервеция.  От друга страна терапеветът се отнася с уважение и толерантност  към  ценностите,  желанията  и  разбиранията  на  детето  и  семейството. Благодарение на оценките ергоерапевтът ще следи резултатите при изпълнение  на дейноста.  Петият етап е базиран на определяне на целите съвместно с клиента. Изготвя се план за интервенция  въз основа  на поставените  цели  и  направеното  проучване.  Задължително условие  е планът  за действие  да бъде съгласуван с целите,  а те от своя страна да бъдат реалистични.  При Д. проблемите  са свързани с самостоятелното обличане  и хранене.  Това наложи следните дългосрочни и краткосрочни цели: Цели Първата дългосрочна цел е Д. да се облича и съблича самостоятелно за период от два месеца. В изпълнение  на тази цел са формулирани  две краткосрочни цели: •  обуване  на  чорапи  и  обувки  за период  от 1 месец, като сяда на ниска  повърхност (например на столче), за да може по лесно да достига до ходилото; •  самостоятелно да съблича прилепнали  дрехи  (чорапогащи,  клинове  и др.) за около  3 седмици,  като вместо да дърпа дрехите, ги навива и избутва отново  сядайки на ниска повърхност. Втората дългосрочна цел е Д. да може да се храни  напълно  самостоятелно след около три месеца. За постигането на тази цел са формулирани  4 краткосрочни цели: • самостоятелно сипване  с прибори  с късо рамо и държач на дръжката, за период  от 4 седмици, по време на вечеря и обяд; • да се научи да борави самостоятелно с малък нож с държач за период от 2 седмици,  като помага на възрастен при готвене; • да започне  реже  с малък лек нож без държач в рамките на 1 месец под наблюдение на възрастен, помагайки при готвене; • да започне да реже самостоятелно с малък нож, като си приготвя закуската в рамките на месец. План за интервенция Планът за интервенция  съдържа конкретни  подходи и дейности за постигане на целите. В случая съобразно възрастта на детето и неговите способности коректните подходи са: • Развиване на дейностите по самообслужването, финната моторика и ходенето чрез упражнения в центъра, сутрешен тоалет и помагане при готвене у дома. • Подържане на вече развитата стойка чрез игри и упражнения в центъра или с връстници.  Подбор на терапевтични дейности: Д. ще се облича  самостоятелно сутрин  в рамките на два месеца. За да се справи с обуването  на чорапите  и  еластичните  дрехи,  ще сяда на ниско  столче. Така по-лесно  ще флексира тялото към крайниците  и спокойно  ще достига ходилата. За да си облече клиновете   - 39 - PROCEEDINGS OF UNIVERSITY OF RUSE - 2019, volume 58, book 8.4.  и чорапогащите,  ще бъде обучена да прилага улесняващи  специални  техники.  От страна на майката на клиентката се изисква да проявява по-голямо търпение и да изчаква детето. При храненето част от приборите ще бъдат адаптирани. Благодарение на това клиентката не само ще се храни  сама, но ще помага при  готвене. Така детето ще бъде под надзора на възрастен, който да следи за безопасността, както и за правилното  усвояване на  захватите. След около месец Д. сутрин сама ще започне си приготвя  закуската с обикновени  прибори. Така ще усвои движенията и ще създаде навик за работа с приборите. Ще се проведе консултиране  с кинезитерапевт, за да може детето редовно да извършва упражнения.   Шестият етап включва изпълнението  на плана за интервенция.  Цели да се премахнат или  намалят ограниченията  в средата и изпълнителските  компоненти  и по този начин  да се постигнат желаните цели. Този етап е съпътстван е от провеждане на междинни оценки и при необходимост промяна в плана за интервенция. В последния  седми етап се отчитат резултатите от ерготерапевтичния  процес.  Когато резултатите са постигнати и клиентът е удовлетворен от изпълнението,  се счита че процесът е приключил. В конкретния пример процесът приключи  с планирането  на интервенцията.  СТРАТЕГИИ ЗА СОЦИАЛНО ВКЛЮЧВАНЕ Описаните  по-долу  стратегии  могат  да  допринесат  за  разширяване  на  обхвата  от дейностите и повишаване ефективността на работата в центъра. Подходящ партньор Подходящ  партньор  на  дневния  център  е  Професионалната  гимназия  по  лека промишленост  и строителство в гр. Свищов. Причината за това е, че образовайки  се в нея, децата от центъра ще успеят да получат професия,  чрез която да си намерят работа, когато завършат. Така самостоятелно ще могат да се справят в живота, включвайки се в продуктивна и  смислена  дейност.  Гимназията  разполага  с  разнообразни  специалности  –  готварство, кетъринг,  дизайн на облекла, електротехника,  автомеханика и строителство. Професиите са подходящи за клиентите и са търсени на работния пазар. Също така знанията до голяма степен се изграждат  чрез практика,  което  ще  спомогне  за усвояването  на  учебния  материал. В допълнение  гимназията  предлага  безплатен  пансион  за  учениците  от  околните  селища. Гимназията изпраща учениците на практика в Европейска страна, тъй като работи с партньори по програма Еразъм +. Това би спомогнало  за усвояване на новите методи на обучаване от центъра. Гимназията ще постигне увеличаване броя ученици и нарастване на популярността в общината.  Изграждане на капацитета За изграждане  на  капацитета  дневният  център  може  да предприеме  отглеждане  на зеленчуци и овощни дръвчета. Градината ще бъде от полза за подобряване на концентрацията на  децата (особено  тези хиперактивност  и  аутизъм),  ще  ги  научи  да работят заедно,  да изграждат взаимоотношения,  да се грижат и трудят по един нов интересен начин. Тя може да се бъде разработена  на  изоставеното  до  центъра  място. За целта  центърът  може  да  си сътрудничи с Фондация „Биоселена“. Връзката между него и фондацията ще бъде общият им партньор Стопанска академия „Д. А. Ценов“. Фондацията се стреми към популяризиране  на екологичните  продукти  и тяхното отглеждане. Поради това предлага обучения и предоставя специализирани  услуги, което я прави подходящ партньор. Ползата за фондацията е, че може да доставя на центъра  и работещите с него  училища  екологично  произведени  в България продукти (кисело мляко, сирене, мед и др). С това, ще се популяризира екологичнта храна сред децата, което ще изпълни  основната цел на Фондация „Биоселена“.  Дейност за промяна в нагласите   С  цел  промяна  в  обществените  нагласи  персоналът  на  центъра  може  да осигурява посещения  на определени  занятия  в Професионалната  гимназия  по  лека промишленост  и строителство от децата. От една страна това ще провокира  интереса на учениците да покажат   - 40 - PROCEEDINGS OF UNIVERSITY OF RUSE - 2019, volume 58, book 8.4.  уменията си пред децата от центъра и ще направи часовете им по-интересни.  От друга страна децата от центъра  ще се включват в практическите часове, ще усвояват нови умения  за комуникация  и най-вече ще покажат на останалите ученици,  че не са различни. По този начин учениците от гимназията ще приемат децата със специални  потребности.  ЗАКЛЮЧЕНИЕ Ерготрапевтът има съществена роля  в дневните  центрове  за деца поради  широкия  си обхват от знания и умения. Центровете са среда, в която терапевтът прилага  уменията си за работа в екип при изготвянето на оценка и план за интервенция  за всеки клиент. Прилагането на  ерготерапевтичните  подходи  в съчетание с кинезитерапия  и  специална  педагогика  ще повиши  ефективността на екипната работа и ще доведе до трайни и ефикасни резултати. Това ще осигури възможност на клиентите да бъдат част общността.  За  постигане  на  пълноценно  участие  в  социалния  живот  ерготерапията  прилага разнообразни стратегии за социално включване – изграждане на партньорства, повишаване на капацитета, промяна в нагласите.   