 ВЪВЕДЕНИЕ Настоящият доклад си поставя за цел да изследва взаимоотношенията между тялото и властта в италианската литература на ХХ век. Поради тази причина ще бъде разгледано творчеството на Анна Банти – италианска писателка, творила активно от 30-те до 80-те години на ХХ век. Така ще бъде анализирана позицията на авторката по отношението на женското тяло и връзката му с властта, като се вземе под внимание и теорията на социалната практика на френския философ Пиер Бурдийо.  ИЗЛОЖЕНИЕ Регулирането на отношенията от властта е една от значимите тематики, разглеждани от френския  изследовател и  теоретик.  Бурдийо  поставя  въпросите  за  субординацията и доминацията, обожествяването на властта, свободата – икономическа или с други измерения. Основно понятие в неговото творчество е полето, разглеждано като област на социалния свят, отличаваща се със собствени традиции, правила, знания, наличие на различия в културния капитал. Последният термин също е въведен от Бурдийо. За социолога съществуват три форми на капитал. Те са изведени във „Формите на капитала“ (Bourdieu 1986). Според него капиталът е икономически, в продължение на мисълта на Маркс, социологически – заявяващ принадлежност към социума, културен – свързан с характеристиките на човека. Ключово понятие за Бурдийо е и хабитусът: част от културния капитал във всеки от нас, включваща навиците и начина на мислене. Последният термин, значим за настоящото изследване, изведен от  френския  социален  философ,  е  културна  столица:  социалните  активи  на човек/образованието, интелектът, речта, стилът, поведението, натрупаните знания/. Тази идея е  развита  и  в  по-нататъшните  му  изследвания.  Според  класификацията  на  Бурдийо културната столица може да бъде въплътена/включваща придобитите знания по осъзнат начин/,  обективизирана/състояща се  от  всички  негови  произведения, творби,  дела/,  и институционализирана/отличена  с  академична  или  професионална  квалификация  от институция/.   С цел постигане на конкретизация в онагледяването на връзката на женското тяло с властта, която в по-голямата част от случаите е мъжка, ще бъде разгледан случаят с живота и  1 Докладът е представен на студентската научна сесия на 21 май 2021 г. в секция „ Лингвистика, литература и  изкуствознание“  с  оригинално заглавие на  български език:  ТЯЛО  И  ВЛАСТ: ДИНАМИКА НА ВЗАИМООТНОШЕНИЯТА В ИТАЛИАНСКАТА ЛИТЕРАТУРА НА ХХ ВЕК. - 11 - PROCEEDINGS OF UNIVERSITY OF RUSE - 2021, volume 60, book 6.3. творчеството на Анна Банти. Като първоначално ще бъде обърнато внимание на въплътената културна столица. Анна Банти (1895-1985) е псевдоним на Лучия Лопрести. Тя е единствено дете в семейството, което е подкрепяно от баща си да завърши училище и университет. За годините, в които се случва това, е по-скоро рядкост или екзотика – жена да приключи успешно обучението си, включително и в академичното поле. Банти получава хуманитарно образование, след  като  се  дипломира в  специалност  „Филология“. По  отношение  на обективизираната културна столица следва да се отбележат три вида дейности, с които се занимава: авторство и редакция за списание „Паралел“ от 1950 г. насетне – съвместен проект със съпруга ѝ – изкуствоведа Роберто Лонги; литературна продукция, която обхваща обширни и  разнообразни произведения, първоначално – разкази, а по-късно –  романи; превод на значими европейски и американски автори като Джейн Остин, Джек Лондон, Уилям Текери, Вирджиния  Улф,  Сидони-Габриел Колет.  На  последно място  следва  да  се  спрем  на институционализираната  културна  столица  –  академичните  и  професионални квалификации, отличията, които получава. Споменахме, че Банти е филолог по образование. Тя е носител на множество литературни награди, сред които внимание заслужават: награда за „Жените умират“ – 1952 г., награда „Багута“ – връчена за първи път на жена – 1972 г.,награда „Кампиело“ – 1981 г. Анна Банти носи и отличието „Кавалер на великия кръст на ордена за заслуги към Република Италия“ (1974). След като се запознахме с различните измерения на живота и личността ѝ, можем да преминем към следващата важна част от изследването. Банти поставя значимия въпрос за това какви са идентичността, ролята и функцията на жената в обществото и литературата на ХХ век. Ще се позовем на твърдението на Жизел Бок, която дава възможен отговор: В Европа политическата власт е легитимирана само от бащиния и патриархален авторитет, изразен от свързването в теологичен, политически и езиков план на термините баща-глава на семейството, баща на родината и бог баща. […] властта, както светската, така и църковната е смятана за патриархална. (Bock, 2000:50) На фона на тази доминантна мъжка власт във всички сфери на живота на човека се откроява „жената на преден план“ (Agosti, Borgese, 1992: 76). Европейската история представя борбата за независимост, която включва и социалните различия между мъжете и жените. В този контекст се поставя и спорът на половете, като се акцентира върху женския въпрос. Още от 1895 г., когато за първи път се употребява понятието феминизъм, се наблюдава тенденцията жените да се обединят около определена позиция, която има за цел да ги представи по различен начин в  социума, да се бори за тяхното право на глас – и в семейството, и в обществото. В Италия се открояват два вида феминизъм – социален и либерален. Към първия се присъединяват жените от работническата класа, които са принудени да се трудят, за да оцеляват, а към втория – представителките на средната класа, буржоазията, които често са издържани от мъжете и бащите си, но въпреки това нямат право на глас по редица въпроси, отнасящи се до тяхното съществуване. Така се очертава водещото разбиране за жената като „ангел на домашното огнище“, дори като „човешки подклас“ (De Giorgio, 1992:8) .  Вписването  на  женското  тяло в  социума, доминиран от  мъжката  власт, която  е патриархална, може да се случи по няколко начина, съобразно властовите рамки. В Италия през ХХ век, особено до 60-те години на века, се иска разрешение от мъжа, за да се работи, следва,  отвори  банкова  сметка,  извади  документ, паспорт,  да  се  постъпи  в  болница. Еманципацията, за която се борят феминистките на първата, втората и третата вълна на феминизма, съответно – в края на ХIX и началото на ХХ век, около 60-те години и около 90-те години на посочения период – си поставя за цел да осигури равенство на женското и мъжкото начало. Задачата се оказва доста трудна, предвид факта, че женските опитности и преживявания се различават от мъжките, а продължава да доминира мъжкият императив.  Тялото  на  самата  Анна  Банти  може  да  бъде  проследено  като  проекция  на автобиографичното в литературното поле. По отношение на основните характеристики, с които се отличава писателката, можем да посочим наблюдението на италианския критик и теоретик на литературата Чезаре Гарболи: - 12 - PROCEEDINGS OF UNIVERSITY OF RUSE - 2021, volume 60, book 6.3. Тя беше труден и не много четен автор на романи, както и надменна, недостъпна, авторитарна жена; с високомерно поведение и обноски като на кралица и голяма уязвимост, притаено дълбоко в нея усещане за самота. (Garboli, 1990:4-5) Тук се открояват две от водещите черти на Банти. От една страна – надменността и гордостта, а от друга – крехкостта поради самотното съществуване. В цялото ѝ творчество именно поради това наличие на противоречия авторката се пита коя е тя, коя е жената, каква е връзката на тялото с властта. Един от моделите, вдъхновяващи и стимулиращи Банти да пише, е Вирджиния Улф с възгледите, че на жената ѝ трябват само пари и собствена стая. На това условие италианската авторка отговаря. Тя представя своя прочит на женското тяло през ХХ век, свързан с етапите от женското писане.  В първия роман на Анна Банти, „Преходът на Паолина“ (1937) се забелязва фигурата на малкото и невръстно момиченце. Алтер егото на авторката е женското тяло, което е детско, наивно, беззащитно. По-късно, в „Смелостта на жените“ (1940) се проследяват състоянията на женския пол. Сборникът с разкази се състои от различни истории, всяка от които може да бъде разгледана като своеобразна антология на женскостта и нейните проявления в италианското общество. Портретираните жени са от различни социални съсловия, среди и живели през различни векове. Те са били жертви, принудени да се отричат от своята индивидуалност, желание и мечти, винаги в подчинена позиция спрямо мъжката власт. Във всяка от ситуациите, които се представят, женските тела от етап на  тяло-жертва, което е виктимизирано, се извисяват до тяло-герой. Лавиния  от разказа „Избягалата Лавиния“  дръзва да престъпи забраната на жените да композират, а Амина от „Смелостта на жените“ намира смелостта да избегне най-голямата трагедия в живота си.  През 1942 г. се публикува „Монахините пеят“. В тази творба на Банти се откроява фигурата на учените. Тялото на изследователката първо е било мълчалив наблюдател и анализатор, а след известно време, при натрупване на опит и преживявания, успява да се превърне в тяло-новатор. Дистанцирането от зададената парадигма от властта, доминираща и  в  науката, помага на персонажите на  Банти да  се проявят като идейни двигатели на промяната в италианската наука и общество.  В  „Артемизия“ (1947) се подчертава друго значимо тяло в историята на женската литература: тяло-творец. Анна  Банти  се асоциира с  историческата значима фигура на художничката от Ранния барок – Артемизия Джентилески. Италианската майсторка на четката се повлиява от Караваджо и успява да се утвърди в Италия през ХVII век, когато в сферата на изкуството жените не са били приемани особено лесно. Въпреки приятелските отношения, които поддържа с Галилео Галилей, приближеността си до Медичите, покровителството на Козимо, тя трудно успява да си проправи път в онзи свят, доминиран от мъжкото начало. Най-високото отличие, което получава Артемизия, е, че е избрана за първата жена, член на Флорентинската  академия  за  изящни  изкуства.  Остава  емблематична  в  историята  на изкуството с картината „Юдит обезглавява Олоферн“. Сюжетът е един от най-значимите за италианската художничка. Женското тяло, което следва да бъде слуга и  жертва, добива смелостта и обезглавява рационалното, мъдро, героично мъжко тяло на Олоферн. Именно това вдъхновява и Анна Банти, която се асоциира с фигурата на Артемизия Джентилески. Женското тяло-творец, което в сблъсък с патриархалната култура, понякога в търсене на одобрение от страна на мъжката власт, успява да достигне до висините на съществуването си и да бъде забелязано и отличено подобаващо. „Жените умират“ (1951) се явява своеобразен манифест на несправедливостите, които жените са били принудени да търпят безропотно през вековете. Заличаването на паметта е един от начините, по които властта решава какви сведения да предостави. Действието се развива в далечната 2617 г. като се разказва за голяма революция, дело на хората, борещи се с властта. Безсмъртието е завоювано, но и в този случай не е предвидено за жените. Никоя от тях не е могла да си спомни за  миналите животи и  поради това няма достъп до него. Маргинализирането на женските фигури и във втората половина на ХХI век е факт. Едва през 2710 г.  героинята Аниезе Грасти – музикантка и  композиторка – успява да си  спомни хилядолетната история на жените и да получи като дар желаното и жадувано безсмъртие.  - 13 - PROCEEDINGS OF UNIVERSITY OF RUSE - 2021, volume 60, book 6.3. Според литературните критички Валентини и Кару се стига до етапа на тялото-вик в романа „Пронизващ вик“ от 1981 г.: Женската самота и отчуждение са доминантни чувства в прозата на Банти, особено в „Пронизващ вик“. Тук главната героиня Аниезе подчертава неадекватността си спрямо връстниците. (Valentini, Carù, 2004:6) Благодарение на досега с мъжката власт женският персонаж Аниезе Ланци успява да открие спасение в писането. Благодарение на отсъствието на мъжа, героинята намира път към себе си в откриване на своята идентичност. Така, в крайна сметка, тя си дава отговор на въпроса коя е: „жена на словото“ (Banti, 1981:164). По този начин от изолирано и доминирано тялото на героинята се превръща във викащо и пишещо тяло.   ИЗВОДИ Творчеството на Анна Банти е приносно за развитието на италианското женско писане и философска мисъл. Авторката поставя въпросите за връзката между тялото и властта. Тя успява  да  илюстрира  прехода  от  мълчаливото  и  нямо  тяло,  което  първоначално  е маргинализирано от обществото, към говорещото и викащо тяло, за да достигне до най-високия етап от развитието на този социален конструкт: пишещо тяло, тяло-слово. Женските тела са предмет на конфликт, често дори идеологически. Но те следва да бъдат възприемани като място на преживяванията и опита, които често са смятани за изконно мъжка територия. Смелостта на жените, която е илюстрирана в творчеството на Анна Банти, успява да отвоюва най-важното от мъжката власт – словото. След неговото превземане, неизказаното, свързано с преживяното  от  женското  тяло, е  разказано, споделено, обговорено на  страниците на литературните произведения. Няма значение дали става дума за женска литература, която се свързва само с говоренето за женските ритми на тялото, или за такава, която поставя по-щекотливите въпроси за това коя е жената, какво следва да прави и на какви изисквания да отговаря тялото ѝ. Трансгресията на императива, зададен от властта, е първа стъпка по пътя на тялото-новатор, което е тяло-анализатор, тяло-творец, но преди всичко – тяло-слово.  