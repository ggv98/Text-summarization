 ВЪВЕДЕНИЕ Към “Книга  на Енох“  има огромен интерес вече хилядолетия  наред, вероятно  защото съдържа отговори на много от темелните въпроси на човечеството за Сътворението, които са недостатъчно  изяснени  в  каноничните  библейски  текстове.  По  тази  причина  книгата  е намерила  отражение  в множество  религиозни  текстове и  фолклорни  мотиви  на различни етнически  групи,  народи,  има огромно  влияние  върху  десетки други  съчинения,  легенди, езотерически писания,  магически обреди и ритуали,  трактати с космологичен, апокалиптичен и есхатологичен характер. В тази книга има някаква особена магия, която влече към истинска литературна стихия. Според библейските текстове Енох е син на Иаред, пряк потомник на Адам от седмото му поколение.  Той е баща на Метусела и на дядо Ной  – праведникът,  спасен от Всемирния потоп и определен да бъде родоначалник  на новото, очистено от грях племе. От каноничните книги  (главно Битие и Сирах) за Енох можем да научим малко – че е живял на земята един пълен жизнен цикъл - 365 години,  че „ходел праведен пред Господа“ и в един миг изчезнал от земята, тъй като Господ го взел при себе си. С това той се свързва с най-силния  от пророците – пророк  Илия, въздигнат също така жив на небето с огнена колесница.  В този смисъл не е случайна появата на предания, разпространени  и по българските земи през Средновековието и Възраждането, че непосредствено преди Второто пришествие и Страшния съд Илия и Енох отново ще се появят на земята.  ИЗЛОЖЕНИЕ Книгата  на  Енох  е  многопластов  апокриф,  създаден  според  изследователите първоначално  през  V-IV  в.  преди  Христа  в  Месопотамската  диаспора,  точно  преди                                               1 Докладът е представен на Научна конференция за студенти, докторанти и млади учени „Младеж, наука, иновации“, проведена във Филиал-Силистра на Русенския университет, на 17.05.2019г., с оригинално заглавие на български език: „Книга на Енох“ - 49 -  58th Science Conference of Ruse University - SSS, Bulgaria, 2019  Вавилонския  плен. По-късно, през II-I в. преди Христа, а вероятно и в по-късни  епохи,  този текст  бил  попълван  и  видоизменян,  без  да  се  заличават  основните  епизоди.  Творбата първоначално  е писана на арамейски, както твърдят изследователите, и до днес е запазена в няколко основни версии на различни езици,  които тук ще бъдат представени накратко.  Етиопска версия на "Книга на Енох" Етиопската версия, позната в два близки в текстово отношение варианта, наречени Енох I  и  Енох  II,  отразява  най-пълно  и  най-точно  оригинала  на  съчинението.  Постепенно изследователите  на  книгата  диференцират,  макар  и  ненапълно  отчетливо  (съществуват спорове по въпроса) два варианта на Етиопската версия – по-стар и по-кратък (Енох I или А) и по-нов, но по-обширен (Енох II или Б), като между двата варианта има и някои противоречия при второто и четвъртото видение на Енох. Днес се приема, че към Енох I принадлежат седем от известните ръкописи,  съдържащи текста, с хронологичен  обхват XV-XVIII век, а към Енох II - 16 паметника от втората половина на XVIII  и от XIX век. Етиопската "Книга  на Енох"  се състои от пет части, разделени от изследователите и издателите на текста на 108 глави. Първата книга  се нарича "Наблюдателите" и се разделя условно на три части. В нея Енох разказва за падналите ангели и техните наследници,  родени от любовта им със земните жени – именно те са наблюдателите, които строили високи кули в четирите краища на земята, за да наблюдават небето и да предупреждават идва ли Господнето войнство, за да се разправи с тях. По косвените данни тази част се датира от III-II век пр. н. е. Втората книга е посветена на Страшния съд и на последния ден на земята. Специалистите по Енохиадата  считат, че това е фрагмент от непознатата  в пълнота  днес древна  "Книга  на гигантите". Нейното написване се отнася към III век от н. е. Третата книга на Енох в етиопската версия е озаглавена "Книга за движение на небесните тела" и е съвсем различна от останалите. В нея детайлно се описват слънцето, луната и звездите, дъждът, росата, мъглата, ветровете, годишните  сезони и други. Според изследователите това е най-древната част от "Книга  на Енох".  Четвъртата част е  наречена  символично  "Книга  на  сънищата",  защото  разкрива значението на различните сънища на Енох с видения за бъдещето на човечеството и неговия род. Тя се датира приблизително  точно – 165-164  година пр. н. е. Малко по-късна от нея е последната, пета част, която съдържа кратка история на синовете на Израил, историята на Ной и послание на Енох до цялото човечество.  Еврейска версия на "Книга на Енох" Счита се, че древната еврейска версия на книгата не е запазена, макар да е ясно, че я е имало и е оказала огромно  влияние  върху юдейската апокалиптична  литература, започнала бурно  развитие  след II век пр.  н.  е. Мотиви  от нея  се откриват  в  Талмуда и  особено  в тълкуванията на раби Акива, както и в така наречената "Юбилейна  книга", където е заложена идеята за слънчевия календар такъв, какъвто го описва Енох.  Най-вероятно  през VI век възниква  съвсем нова еврейска версия на "Книга  на Енох", която  се  приписва  като  псевдоепиграф  на  един  от  най-известните  равини  от  третото тананическо поколение  - раби Ишмаел бен Елиша (90-135).  Творбата е построена  като диалог  между раби  Ишмаел и  Енох,  който  му разкрива тайните на небето и на небесните създания. Тъкмо в тази книга той е обявен за Метатрон – защитник на света и гонител на падналите ангели. Книгата съдържа 48 глави, като последната включва изброяване и обяснение на всички имена на Метатрон. В различни изследвания тази версия се цитира като Енох III.  Гръцка версия на „Книга на Енох“ Гръцката версия на апокрифа очевидно е била сред най-древните и най-интересни  версии (дори преди откриването  на кумранските ръкописи  и други фрагменти от Мъртво море се е считало, че първоначално  книгата е била писана на гръцки  език). Преведена е на арамейски - 50 -  58th Science Conference of Ruse University - SSS, Bulgaria, 2019  вероятно през II-I век пр. н. е. За съжаление обаче тази версия до днес не е запазена в пълнота. Откъси  от  нея  намираме  в  три  древни  пергаментни  ръкописа,  съхранявани  в  различни колекции,  както и в цитирания  на някои църковни  писатели. Ръкописните източници  са Codex Panopolitnus  от VI век, Codex Vaticnus Gr. 1809 от XI в. и т.нар. Chester Beatty-Michigan papyrus (№ 2069 от сбирката на Мичиганския  университет) от края на IV век, а цитатите са открити най-вече в съчиненията на византийския  историк и хронист Георгий Синкел.    Освен посочените по-горе извори,  трябва да се има предвид, че на изследователите са познати и откъслеци от коптска и сирийска версия на творбата, като от коптската е запазена само част от 93 глава, а от сирийската – части от 6 и 7 глави. Всичко това показва колко важна е достигналата до нас пълна Славянска версия на безценната Книга на Енох.  Славянска версия на „Книга на Енох“ Славянската версия не съвпада с нито една от познатите редакции на Книгата на Енох. Предполага се, че тя отразява недостигналата до нас втора гръцка версия на апокрифа,  но това са само догадки, които не могат да бъдат проверени.  Славянската версия е разпространена също в два варианта – обширен  (по-ранен)  и кратък (възникнал  по-късно,  след XV век). В славянския вариант  на творбата акцентът е поставен върху разговорите  на Енох  със самия Господ, който му разказва как точно е сътворил всичко видимо и невидимо и защо ще дойде Всемирният  потоп.  Всички  космически  и  дуалистични  концепти  в  богомилското  учение всъщност почиват върху  Книгата на Енох,  като на много  места просто  върху Сатаната се прехвърля онова, което в другите версии според Енох е Божие дело.  Късни версии на „Книга на Енох“ През шестнадесетото столетие в Европа  се появява и една нова,  магическа версия на Книгата на Енох,  която дава началото на силна окултна традиция,  базирана на Енохиадата. Автори  на  тази  версия  са прочутият  английски  маг  от  Елизабетинската  епоха  и  виден мистификатор д-р Джон Дий (1527-1608)  и неговият ученик и помощник  – д-р Едуард Кели. Според тази последна засега версия на Книгата на Енох светът се е управлявал от седем крале (отговарящи на дните на седмицата), които с назовани Бобогел, Кармара, Бнаслол, Байнепор, Бабалел, Бнаспен и Блумейза. Към тях има съответно седем принца и 42-ма управители,  които отговарят за различни  дялове на вселената. С помощта на архангелите  Михаил,  Рафаил и Семиил д-р Дий разговарял с тези седем крале, които му разкриват устройството на света. Тези разговори,  отразени  много подробно  в дневниците  му, се водели  на таен „ангелски  език“, разбираем някога за Адам и Енох,  но  забравен после от хората. За да бъдат преведени  на английски  се използвали  48  таблици,  всяка разделена на  49  графи  с колони,  в които  са написани  отделни букви  и цифри,  които  архангелите и кралете посочвали,  за да образуват думите. Тези 48 таблици,  които магът оставил на следовниците си, по-късно са наречени 48-те ангелски ключа.  ИЗВОДИ Едва ли има друга апокрифна  творба в цялата духовна история на човечеството, която да е обвита с толкова тайнственост, привлекателност и "забраненост" като „Книга на Енох“. Тя е извоювала с цената на много битки, преследвания и охулвания  правото си да остане част от духовната  история  на човечеството, да обясни  и  да продължава  да обяснява  смисъла на Сътворението и на човешкия живот.  