 ВЪВЕДЕНИЕ Един от малкото случаи в новата история на езиковото обучение, когато технологичният напредък повлиява значително върху методическото развитие, е публикуването на „Видимият свят в картини“ (Orbis sensualium pictus) на Я. Коменски, първата напълно разгърната програма за преподаване на лексика с картини. Много скоро става първият широко използван детски учебник със снимки, публикуван първо на латински и немски, а по-късно преиздаден на много европейски  езици.  „Orbis  Pictus“  оказва  силно  влияние  върху  образованието  и  става предшественик, както на  аудио-визуалните  техники, така  и  на лексикалния подход при изучаването на езици. [1]  ИЗЛОЖЕНИЕ  Както преди, така и сега, изучаването на език било то роден или чужд, е свързано с прилагането на  подходящи и  функционални методи. Преподаването на  език  е  сложна, комплексна  дейност,  насочена  към  усвояване  на  разнообразен  набор  от  умения  и компетентности. С течение на времето са предлагани и внедрявани в практиката различни методи за обучение, променят се изискванията към чуждоезиковото обучение, а с тях се появява и необходимостта от нови методи за преподаване и начини за успешно усвояване на знания и умения. Една от не леките задачи е да се намери вярната посока и да се помисли, с какво новото обогатява традицията без да я зачерква или как новото продължава развитието и допринася за качествено променено обучение. Тук на помощ идват различните методи и похвати, които могат да бъдат използвани в обучението.      Аудио-лингвалният метод възниква през 40-те и 50-те години на XX век в САЩ, разработен от преподаватели в университета в Мичиган (Фрийз, 1945; Ладо, 1964). Аудио- 3 Докладът е представен на Научна сесия за студенти, докторанти  и млади учени във Филиал Силистра на Русенския университет, проведена на 14 май 2021г. в секция „Педагогика, Психология, Методика на обучението по ...“ с оригинално заглавие на български език: „ПРИЛОЖЕНИЕ НА МЕТОДИТЕ: АУДИО-ЛИНГВАЛЕН И АУДИО-ВИЗУАЛЕН ПРИ ПРЕПОДАВАНЕ НА ЧУЖДИ ЕЗИЦИ“.   - 28 - PROCEEDINGS OF UNIVERSITY OF RUSE - 2021, volume 60, book 11.3. лингвалният метод представлява метод на обучение на устна реч по чужд език, който се базира върху многократно слушане и изговаряне на речеви модели. Лингвистичната основа на метода се  базира  върху  теоретичните  концепции  на  дескриптивната,  респ.  дистрибутивната лингвистика, разработени от лингвистичната школа на Л. Блумфийлд. Психологическата основа на метода се основава върху бихейвиоризма, респ. върху теорията на поведението. Бихейвиористите изказват тезата, че по своята същност поведението представлява съвкупност от навици, реакции на организма в отговор на външни дразнители. Всеки навик е съвкупност от връзките „стимул –  реакция“. Именно схемата „стимул –  реакция“ e  в  основата на концепцията за изучаване на чужд език. С това се обяснява интересът на представителите на този  метод  към  упражненията,  предполагащи  механично  повтаряне.  Развитието  и формирането на  аудио-лингвалния метод се определят от  комбинацията от структурно-лингвистични модели, контрастивен анализ, слухово-произносителни похвати, както и от поведенческата психология. Учениците имитират своя учител или записите, които той/тя им предоставя. Произнасят и повтарят многократно след своя диктор предварително подготвени фрази и кратки диалози до тяхното пълно автоматизиране. При аудиолингвалния метод се разделят четири езикови умения, а изучаването на езика става чрез овладяване им в следната последователност – слушане, говорене, четене и писане.  В методически аспект концепцията на аудио-лингвалния метод се основава на следните принципи:  1.Принцип за практическа насоченост на обучението. Този принцип предполага:  ▪  изучаване на звуковата система на езика върху ограничен лексикален материал  ▪  усвояване на структурните средства на езика и тяхното свеждане до автоматизъм ▪  запознаване с културата на народа, чийто език се изучава ▪  използване на по-голямата част от учебното време (85 %) за речева практика и само 15 % за обясняване и коментари. 2. Принцип за предимство на устната реч спрямо писмената. Ч. Фрийз пише: „Речта – това е езикът. Писането е само вторично изобразяване на езика“ (Фрийз, 1967, с. 37). Според Р. Ладо езикът най-пълно се проявява в устната реч поради това, че в писмената реч не са представени произношението, интонацията, ритъмът, ударението. 3. Принцип за работа по модели. Целта на обучението по модели е обучаемите да се научат да съставят изречения по образец (модел). Навиците се придобиват в резултат на многобройни повторения на  модели и  речеви  образци до  постигането на  пълната  им автоматизация. 4. Принцип за влиянието на родния език. Този принцип се изразява в това, че при изучаването на чуждия език се отчитат особеностите на родния език. Определят се както най-трудните, така и най-лесните теми за дадения контингент учещи, обемът и количеството упражнения, а учебният материал се систематизира по принципа „от по-лесното към по-трудното“.  5. Принцип за използване на технически средства за обучение. Аудио помощните средства  помагат  да  се  развие  умението  за  слушане.  За  формирането  на  речевата автоматизация в  учебния процес  се  използва  звукозаписваща и  звуковъзпроизвеждаща апаратура и нагледни средства. [2]  Примери за такива видове помощни средства включват радио, аудио касети, аудио CD, както и някои съвременни приложения, които биха могли да се използват за активно слушане от изучаващите (чужд) език. Например: Google Play Books, също и Audible:  audiobooks, podcasts & audio stories (аудиокниги, аудио истории). Audible е най-големият производител и търговец на аудио книги в САЩ [3];. Аудио-лингвалният метод оказва своето влияние върху системата на обучение по чужд език. На базата на този метод, се разработват учебници, както по английски език като чужд, така и по много други езици. Форматът на учебниците включва работа върху произношение, морфология, граматика и накрая упражнения за затвърждаване.    - 29 - PROCEEDINGS OF UNIVERSITY OF RUSE - 2021, volume 60, book 11.3. Аудио-визуалният метод е разработен във Франция през 50-те години на XX век едновременно с разработването на аудио-лингвалния метод в САЩ, но не е повлиян от американските разработки (Нойнер и Хунфелд, 1996: 63 – 75). Прието е за негови създатели да се смятат П. Ривенк и П. Губерина от Загребския университет. По своята същност аудио-визуалният метод представлява метод на обучение в устна реч по чужд език и се базира върху ефективното използване на средства за зрително и слухово онагледяване на преподаваното съдържание. Акустичният и  визуалният материал се представят едновременно  и това е съществената разлика между аудио-лингвалния и аудио-визуалния метод на обучение.    Основавайки се на концепцията на Ф. де Сосюр, привържениците на аудио-визуалния метод определят речевата дейност като обект на чуждоезиковото обучение. Неминуемо се стига  и  до  значителна промяна  на  системите и  помагалата, които  се  използват  при преподаването на чужд език. Те започват да се характеризират с практическа насоченост и още от първите страници наблягат значително на речевите умения и на устното общуване.  Съгласно К. Пюрен (Пюрен, 1988, с. 288) в аудио-визуалната методика откриваме всички методи, познати от директната методика. ▪  Директният метод присъства чрез изображенията, служещи за отправна точка, без да се ползва майчин език. Както директният метод, така и АВМ се опира на основен документ в диалогична форма, който да представи новата лексика и изучаваните структури. ▪  Лингвалният метод използва аудио-визуален материал, който замества текста. ▪  Активният  метод  е  застъпен чрез необходимостта обучаемият да  участва, мотивиран от изображенията. ▪  Аудио-визуалната методика се различава от директната по забраната да се обяснява граматиката. Структурните упражнения се  изпълняват, прилагайки интуитивния метод. ▪  Интерогативният метод се  прилага, като обучаемите не зависят изцяло от посочните въпроси на преподавателя, а се дава възможност и за творчество. ▪  При приложението на аудио-визуалната методика откриваме имитативния и репетитивния  метод  в  упражненията  за  запаметяване и  драматизация на основополагащи диалози и в структурните упражнения, реализирани в езиковите лаборатории или в писмените упражнения.  Методическата концепция на аудио-визуалния метод се основава на следните принципи:  1.Принцип за  зрително-слуховия синтез. „Това  ще рече: в  диалогична ситуация съдържанието на ситуацията се представя най-напред чрез зрително-нагледни средства и едва след това се изяснява и съответния езиков изказ“ (Нойнер, Хунфелд, 1996, с. 66). При това средствата за  слухова (аудиозапис)  и  зрителна  (картина,  диафилм,  видеофилм  и  др.) нагледност се използват синхронно. Значението на новия материал се разкрива с помощта на изображения, а звучащият текст спомага за по-точното разбиране на ситуацията.  2.Принцип за опора върху разговорната реч. В чуждоезиковото обучение се използват материали от разговорната реч в диалогична форма, а не литературни текстове.  3.Принцип за устната основа на обучението и за предимството на устната реч пред писмената. Последователността на обучението по този метод е следната: слушане – говорене – четене – писане.  4.Ситуативен  принцип.  Обучаемите  се  запознават  с  автентични  ситуации  от ежедневието под формата на диалози.  5.Принцип  за  функционалността.  Граматичният  материал  се  представя  във функционален аспект.  6.Принцип за глобалността. Въвеждането и възприемането на езиковия материал се осъществява слухово във вид на цялостни структури (глобално).  7. Принцип за отказ от превод. Както при директния, така и при аудио-визуалния метод родният език на обучаемите максимално се елиминира от процеса на преподаване. [4]    - 30 - PROCEEDINGS OF UNIVERSITY OF RUSE - 2021, volume 60, book 11.3.  В помощ на процеса на обучение, преподавателите по (чужд) език могат да използват: комикси или графични романи, книжки с картинки, вестници, брошури, плакати, презентации, флаш карти[5], електронни книги, публикации в социалните медии, анимация, уебстраници, реклами, документални филми, музикални видеоклипове.[6] Също тук могат да се включват: телевизионни програми, видео филми, синхронизирани аудио-слайд проектори, употребата на компютри, таблети, смартфони и т.н. С помощта на всички тях участват, както способностите за слушане, така и за виждане.                  На  съвременните преподаватели, които  експериментират с  новите информационни технологии,  могат  да  бъдат  предложени  и следните  приложения,  с  които  може  да  се надгради аудиов-изуалният метод:  Stop Motion Studio (позволява да  създавате красиви анимационни филми,  теми, заглавия и звукови ефекти).   Educreations е интерактивен инструмент за бяла дъска (учителите могат да създават кратки обучителни видеоклипове, кръстословици, игрословици и да ги споделят незабавно с ученици или да помолят учениците да покажат, какво знаят и да помогнат на приятелите да научат нещо ново) [7]    Pixton (Pixton Edu е сайт за създаване на  комикси  за  класни стаи, където учители и ученици могат както да правят, така и да  споделят своите комикси. След като  учителите влязат, създадат своя аватар и класна стая, след това въвеждат имената на своите ученици). [8]  Целево организираният избор на правилните средства, е първата част от адекватната учебна концепция.  Учебните материали и  дейности трябва  да  бъдат  така  подбрани и структурирани, че да предлагат индивидуален път на обучение, възможности за отворени отговори, решаване на автентични задачи и социална интерактивност. Всичко това трябва да се обвърже с опита на обучаемите, уменията за използване на компютър, специфичните езикови  познания  (съответното езиково  ниво),  техническото  оборудване,  уменията  за самостоятелно  и  кооперативно  учене.  Като  цяло  иформационните и  комуникационни технологии навлизат активно в езиковото обучение и се превръщат в съществен елемент на учебната среда. В  изключително голямото разнообразие от литература, предназначена за учителите по  чужд  език,  се  вижда,  че  компютърът е  обект  на  много  научни  статии, конференции и публикации от различен тип. В свой труд, посветен на езика и технологиите, М. Леви и П. Муър (2017: 19 – 34) систематизират следното: „Идеята за използването на технологии е важна, за да мотивира и  обогати учебния опит. Смесеното обучение (blended learning), обърнатото обучение (flipped learning) и мобилното обучение (mobile   - 31 - PROCEEDINGS OF UNIVERSITY OF RUSE - 2021, volume 60, book 11.3. learning)  изискват необходимите технологични познания,  за  да  са ефективни  и  да отговорят на очакванията. Няма съмнение, че проучване в областта на машинния превод, добавената реалност (augmented reality), разпознаването на реч, изкуствения интелект и др. ще повлияят по различни начини на нашите цели“. Според доклад на Националния статистически институт (2017: 2) – Основни резултати от изследването на информационното общество в домакинствата през 2017 година – най-активно работят с компютри младежите на възраст между 16 и 24 години, като съответно 82.8% и 88.1% от тях използват компютър или интернет всеки ден или поне веднъж седмично. Наследник на езиковото обучение с помощта на компютър е езиковото обучение с помощта на мобилни устройства. Голяма част от издателите на помагала по чужд език разработват приложения за смартфони, електронни учебници и тетрадки, при които част или цялото съдържание на преподавания материал може да бъде изтеглено на мобилните устройства на всеки ученик. Компютърните приложения придобиват все по-компактни размери и са все по-мобилни. Посочва се, че масовото навлизане на мобилните устройства (мобилни телефони, компактни  преносими  компютри)  прави  (уеббазираните) езикови  приложения  още  по-привлекателни за огромен брой потребители (Коева, 2009: 54  – 75). Днес учениците са компютърно грамотни още от ранна детска възраст, тъй като са израснали в среда, в която дигиталните технологии са навсякъде около тях. Поради тези причини в момента преносимите устройства се превръщат в популярно средство за усвояване на знания и преподаване за тези, които са склонни да експериментират.  За да може използването на новите средства да донесе на учебния процес функционално по-висока стойност, е  необходимо да  се  разработят, подготвят и  поставят съответните съобразени с методите задания, чиято ефективност може да се разкрие при работа с тях. Поставянето на задачата за презентиране на дадена тема или обект ще бъде решена по-бързо и по-задълбочено, ако се използва информация от интернет пространството, вместо да се прелистват остарели книги  от  наличния  фонд  на  определена библиотека. На  практика информацията ще бъде неограничена и актуална, а достъпът до нея ще бъде далеч по-приемлив като времеви ресурс и пространствена рамка. Отправна  точка  в  действията  на  преподавателите  по  чужд  език  е  анализът  на способностите на неговите ученици и техните предварителни езикови познания. Търсят се начини за тяхната мотивация, като се осмисля каква част от техните предварителни езикови познания да се запази и каква да се трансформира. В процеса на планиране на учебната програма се изхожда от учебните цели, планират се съответните умения, които обучаемите трябва  да  развият,  както  и  начини  за  тяхното подпомагане. Може  да  потвърдим, че разнообразието от съвременни технологии внасят интерактивност и динамичност в час и са средството, което би скъсило дистанцията между дигиталното поколение и  предходните поколения и би усъвършенствало процеса на учене и преподаване.  ЗАКЛЮЧЕНИЕ В заключение можем да подчертаем, че представените разнообразни методи, подходи и съвременни технологии в  часовете по чужд език се подчиняват на един общ принцип – принципа на  активната комуникация, реализирана в  разнообразни езикови ситуации (от социално-битови до проблемно ориентирани и професионално насочени). Важни акценти в съвременното чуждоезиково образование са: ▪  умението да се работи в група ▪  наличието на „психологически комфорт“ при комуникацията, на условия за разбиране на събеседника и за взаимодействие с него ▪  нагласата за споделяне не само на определена информация, но и на емоции ▪  създаването на мотивация и заинтересованост от резултатите на обучението по чужд език. Наличието на някои общи принципи обаче не омаловажава спецификата на различните методи и подходи. Всеки един от тях има своите положителни черти и неизбежни недостатъци, което подсказва невъзможността за абсолютизиране на кой да е от тях. Най-правилният път   - 32 - PROCEEDINGS OF UNIVERSITY OF RUSE - 2021, volume 60, book 11.3. може би е в търсенето на необходимия баланс при използването на разнообразни методи и подходи, както и в задълбоченото изследване на образователните сегменти, при които по-добре „работи“ един или друг метод.  Важно е да се отбележи, че изборът на адекватен метод на обучение се определя не само от предпочитанията на преподавателя, а преди всичко от възрастта, способностите, интересите и психологическите особености на обучаваните.  Личностните качества, които той се стреми да изгражда или толерира у обучаваните, могат да бъдат обобщени като самостоятелност, креативност и толерантност към другостта. Азбучна истина  е,  че  универсален метод не  съществува. Можем  да  говорим само  за комплексно прилагане и обединяване на определени методи и подходи, подчинено на нуждите на обществото и на съвременните парадигми на научното знание.  