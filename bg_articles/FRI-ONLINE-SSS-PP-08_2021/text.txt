 ВЪВЕДЕНИЕ Много от авторите твърдят, че за   учебно-възпитателен процес е необходим позитивен социално-психологически  климат  (Томова,  Казаков  и  Алипиева,  2019,  Цачева,  2011, Янкулова,  2016).  За  развитиeто  на  положителни  емоции,  които  водят  до  висока удовлетвореност и мотивация за полагане на учебен труд, обаче е необходимо приложението на редица стратегии и техники за намаляване на страха и тревогата у учениците в класната стая и повишаване на тяхната емоционална интелигентност още в начална училищна възраст.  Страхът  и  тревогата, породени  от  огромния  по  обем  учебен  план,  тестовете и безкрайните изпитвания, продължават да повишават своето ниво. Стресът и тревожността нарушават дейността на  детския  мозък  и  се  отразяват изключително негативно  върху познавателните процеси, позитивната мотивация и степента на ангажираност на учениците. Учениците биха могли да учат по-ефективно и лесно с помощта на техники, съобразени с мозъчната физиология, които понижават тревожността и повишават интереса им към темата на урока. Това би дало възможност за по-успешно представяне в различни дейности в училище и за удовлетворение от положените усилия. Така, техниките за намаляване на негативните емоционални преживявания, положени както от учителите и педагогическите съветници, така и като коучинг на самите подрастващи са от критично значение на психоемоционалното благополучие на подрастващите и тяхното личностно развитие в бъдеще.    8 Докладът е представен на студентската научна сесия на 21. 05. 2021 г. в секция „Педагогика и психология“ с оригинално заглавие на български език: СТРАТЕГИИ И ТЕХНИКИ ЗА НАМАЛЯВАНЕ НА НЕГАГИВНИТЕ ЕМОЦИОНАЛНИ СЪСТОЯНИЯ В КЛАСНАТА СТАЯ В НАЧАЛНОТО УЧИЛИЩЕ. - 48 - PROCEEDINGS OF UNIVERSITY OF RUSE - 2021, volume 60, book 6.2. ИЗЛОЖЕНИЕ Влияние на емоционалното състояние на учениците върху учебно-възпитателния процес Изследвания на мозъка показват, че най-висшата форма на учене е възможна тогава, когато случващото се в класната стая има връзка с живота на децата, с техните интереси, емоции, с преживяванията им. Позитивната мотивация се отразява на метаболизма на мозъка, стимулира  проводимостта  на  нервните  импулси  до  зоните,  отговорни  за  паметта  и освобождаването на невротрансмитери, които засилват изпълнителните функции на тялото и повишават вниманието. Добре подбраните уроци създават у учeниците усещането за участие в учебния процес, а оттам и за повече мотивация. А когато учителите използват стратегии за намаляване на стреса и създаване на позитивна среда, учениците придобиват емоционалната си устойчивост, учат много по-ефективно и на по-високо когнитивно (познавателно) ниво. Постъпващата информация се преработва много по-лесно от нервната система тогава, когато ученето е съпроводено с емоции. Тогава и запаметяването на информацията е много по-трайно. Спокойствието и комфорта, които изпитва детето имат изключително влияние върху пропускливостта на информация и паметовите процеси. Факторите, които играят важна роля за този комфорт, са увереността в собствените възможности, самочувствието, доверието и позитивната нагласа към учителя. Тези фактори подкрепят комуникацията в класната стая и в училище и са директно свързани със състоянието на мисълта, с мозъчните процеси, които отговарят за успешното учене - запаметяване, възпроизвеждането и логическото мислене.  Стратегии за намаляване на стреса и тревогата в учебно-възпитателния процес Стратегии за намаляване на стреса и тревогата могат да бъдат: −  подобряване на общуването/комуникацията с учениците; −  въвеждане на ролевия игрови метод; −  въвеждане на спорта в  ежедневната дейност на  учениците и  обвързването му с емоционалната интелигентност на подрастващите – с негова помощ те ще концентрират вниманието  си,  ще  подобряват  физическата  си  дееспособност,  ще  развиват  своите емоционални умения и ще повишават своята емоционална интелигентност по естествен начин, чрез  общуване и  социален досег  с  връстници  и  обкръжаваща среда; ангажирането на вниманието на децата в спортни, танцови и креативни дейности изгражда тяхната физика, интелект, нервна система и психика по естествен начин; −  обогатяване на емоционалния свят на децата, посредством българския фолклор и етнология; −  формиране на родолюбие у учениците, чрез нематериалното културно наследство – традиции и обичаи; −  организиране на образователни занятия по учебните дисциплини за справяне със страха и тревогата на учениците по време на обучителния процес; −  въвеждане  на  интерактивни  форми  и  методи  на  работа  за  провокиране  на положителни емоции у учениците; −  разкриване  на  емоционалното  съдържание  на  музикални  произведения  за възприемане чрез творчески задачи; −  повишаване на емоционалната интелигентност на децата, чрез познавателни книжки; −  контролно регулиране на страха и тревогата в учебно-възпитателния процес. Важен  елемент  от  учебно-възпитателния  процес  на  децата  са  контролът  и самоконтролът, които съдействат за добрата социализация и вграждане в социалните норми на обществото. За формирането на характера са необходими определен тип отношения, специфични  за  личността. Процесът на  изграждане  е  постепенен, труден,  колеблив в определени периоди на съзряване на личността, продължителен. - 49 - PROCEEDINGS OF UNIVERSITY OF RUSE - 2021, volume 60, book 6.2. Този факт възлага специални ангажименти и изисквания пред възпитателната работа в периода на началния училищен етап. Работата в тази посока е свързана както с въвеждането на ясни правила, така и с изграждане на повече самостоятелност у децата от ранна възраст и самоконтрол над постъпките им, като същевременно се дава свобода на изявите и креативност. В процеса на общуване с учениците е редно да се обръща внимание на следните детайли: −  индивидуален интерес към проблема на всеки един ученик; −  наблюдаване поведението на отделните ученици по време на учебно-възпитателния процес; −  търсене на обратна връзка с учениците; −  заставане на близки позиции до учениците при разговор с тях. Способността за изслушване създава възможност за взаимодействие, при което ученика: −  открива собствената си способност да решава проблеми; −  да идентифицира онази част от трудностите в междуличностните отношения, която се дължи на самия него; −  да изгражда самооценката си; −  да разбира сложните лични тревоги и мотиви. Рефлективното изслушване като метод, приложен в образователна среда, спира обратния ефект на даването на съвети и оценяването. Слушателят – учителят помага на ученика да приложи към собствения си житейски опит нагласи, които подпомагат процеса на промяна. В рамките на учебно-възпитателния процес в училище между учителя и ученика се развиват разнообразни взаимоотношения. Това налага преподавателят да оказва определено вербално въздействие върху обучаемия. То се диференцира на следните три вида: −  организиращо; −  оценъчно; −  дисциплиниращо. Когато на едно дете му е трудно, то може: −  да реши проблема с думи; −  да поиска помощ; −  да говори с възрастен; −  да поеме дълбоко дъх; −  да се опита да опише как се чувства; −  да помисли за друг начин на реакция; −  да поиска прегръдка; −  да брои до 10 и да опита отново; −  да напусне ситуацията, която го фрустрира.  Игрови методи за повишаване на стратегиите за справяне с емоциитe в начална училищна възраст Игра „Как да постъпя?“ В подходяща кутия са поставени малки пликове. В тях на цветни листове са написани различни правила за поведение в ситуация, когато се чувстват тъжни или обидени. Учениците се разделят по двойки и всяка двойка си изтегля правило, което прочита първо самостоятелно, а след това един от тях го представя пред другите. Водещият насърчава учениците да споделят своето лично мнение, препоръки, впечатление от чутите правила, да споделят личен опит. Игра „Дърво на мечтите“ Учениците получават малък цветен лист и химикал и се поканват да напишат три свои желания-мечти и да ги адресират към този, който би помогнал те да се сбъднат. - 50 - PROCEEDINGS OF UNIVERSITY OF RUSE - 2021, volume 60, book 6.2. При заявено желание, някои от децата могат да споделят какво са написали. Листовете се сгъват и се поставят в бутилка, която се затваря добре, запечатва се с восък и след този ритуал се избират дата и място, където да се посади малко дръвче, в корените на което да се постави „вълшебната“ бутилка. То ще се нарича „Дръвче на мечтите“. Техника за релакс Учениците сядат удобно. Дава  се  следната инструкция от  учителя: „Затвори очи! Отпусни се! Дишай бавно и спокойно! Представи си ярко, топло слънце, което те огрява! Лъчите са магически! Постепенно се  превръщат в  светла, ярка,  цветна дъга! Погледни цветовете. Всеки един цвят трепти и те докосва, стопля те. Нека един цвят влезе при теб. Вдишай го. Отпусни се, остани спокоен. Оцветява твоите емоции, чувства, тяло. Отпусни се (кратка пауза с тишина). Ти си буен планински поток, водопад. Дъга-водопад.“ И така е добре! Отворете очите си! Опитайте се да помръднете главата си, ръцете си, краката си. Кой цвят си избрахте? Игра „Релакс” Повдигнете ръцете си  нагоре, протегнете се! Сега  си представете, че сте дърво с разлюляни от вятъра клони. Клоните са вашите ръце. Движете ги! По-бързо! Клоните са зъзнещи, има буря, а сега вятърът утихва и ги погалва. По-бавно, по-бавно. . . Отпуснете ръцете. Повишаване нивото на  емоционална интелигентност при  ученици в  начална училищна възраст Емоционалната интелигентност при начална училищна възраст е фундамент, върху който възпитанието разгръща образователната си роля и същност. То формира социалните компетентности, необходими за  успешната интеграция на децата както в училищната си дейност, така и  като пълноценни граждани в модерното общество. Всъщност емоционалната интелигентност е нещо, от което всеки човек се нуждае. Когато сме наясно със собствените си чувства и емоции, както и с тези на околните, можем да общуваме по-пълноценно. Можем открито да изразяваме с думи своите чувства, за да бъдем разбрани правилно. В  същото време можем да разбираме как  се чувстват и близките и приятелите ни, можем по-лесно да се поставим на тяхното място и да разберем какви емоции са предизвикали една или друга тяхна реакция или действие. Така ще има много по-малко недоразумения, взаимоотношенията ни ще са по-искрени, а това ще е от полза за всички (Голмън, 2011; Тоцева, 1999). Добрата страна на емоционалната интелигентност е тази, че както всяко друго умение, така и тя може да се развива. Това става, когато детето разпознава и изразява чувствата си и като проявява заинтересованост към емоциите на другите. Важно е децата да се научат да овладяват и управляват гнева и агресивността си, а не да ги потискат, както и да отстояват собственото си мнение без страх от това, че ще бъдат отхвърлени. Емоционалната интелигентност има свойството да балансира емоционалните инстинкти. Тя  е основен инструмент при формирането на  социалните умения на децата в  начална училищна  възраст,  като  доставя    емоционално  равновесие.  Динамиката  на  детската идентичност лесно може да  се  определи от степента на  овладяване на  емоционалното равновесие, което корелира с междуличностните отношения, в които детето влиза през този възрастов период. Социалните фактори в извънучилищната среда могат да повлияят както положително, така и отрицателно върху социалното равновесие. Успешната социална интеграция и формирането на социални умения у децата на първо място  зависят  от  психо-емоционалната  им  балансираност.  От  благоприятния  психо-емоционален климат зависи  и  по-нататъшното добро развитие на  другите им  качества. Известно е, че емоционалното състояние особено на децата от начален етап на образование пряко отговаря за проявата на внимание/концентрация по време на учебните занятия. А концентрацията определя доколко преподадените знания ще бъдат разбрани и усвоени от учениците. - 51 - PROCEEDINGS OF UNIVERSITY OF RUSE - 2021, volume 60, book 6.2. Стремежът на учителите е да полагат ежедневни усилия в посока на това да възпитат своите ученици на добри и позитивни качества и социални умения, които ще останат завинаги у тях и ще формират тяхната емоционална интелигентност. С правилната емоционална нагласа децата ще могат да реагират по-малко емоционално и ще умеят да запазват баланса на психиката си. Възпитаването на подобни качества у децата ще им помогне да осъществят своето просоционално поведение сред обществеността. Определено тези качества носят примерни поведенчески реакции. Добрите социални умения при децата са показател за високо ниво на емоционална интелигентност. Корелацията е всякога валидна и стремежите трябва да бъдат към нейното поддържане. Защото именно във високите нива на емоционалната интелигентност се крие баланса в личностното ниво на развитие на децата и добрата учебна работа с тях. Игрите  като  успешен и  ефективен  метод  за  повишаване на  емоционалната интелигентност: Игра „Познай чувството” Учениците се  разделят на  два отбора. Предварително са  подготвени картончета с изписани върху тях наименования на различни чувства. Представител на първия отбор изтегля картонче с написано на него чувство. Казва го тихо на останалите и някой от тях (или всички групово) го изразява с езика на тялото (невербално). Задачата на другия отбор е да разпознае чувството. За всеки познат отговор се дава по една точка. След това другият отбор изтегля и съответно представя чувството. Накрая се излъчва победител според броя на събраните точки. Игра „Моите чувства“ Състезателният характер на играта стимулира децата и повишава тяхното желание за добро себепредставяне. Наред с това се насърчава груповото сцепление и разпределение на ролите. Препоръка: да се обърне повече внимание на страха. Задачата е всеки да напише анонимно на листче (тайно от другите) свой страх - „страхувам се от… “. Листчетата се сгъват и се пускат в шапка или кутия. Учителят изважда едно по едно листчетата и бавно прочита на глас написаното. Той пита децата в групата: „Какво да правим с тези листчета - нашите страхове?“. Изпълнява се желанието на групата (накъсват се и се изхвърлят, ако има условия се изгарят…) Игра „Нарисувай чувството си“ На учениците се раздават предварително подготвени, разделени на четири равни части листове и цветни моливи - син, червен, жълт, черен, зелен. Пуска се музика, като се поканват да изразят върху първото празно квадратче от листа чувството, което музиката предизвиква у тях - чрез рисунка или цветове. Последователно се запълват четирите празни квадрата от листа, на фона на различна музика. Дискусия: Какви чувства предизвика у вас музиката? С какви образи ги предадохте? Игра „Как се чувствам, когато…” Децата се разделят на два отбора. Първият отбор избира някои от тях, които да кажат последователно една дума/изречение, например: „Утре няма да бъда на училище“ по различен начин, като изразяват съответното чувство(на радост, на тъга, на яд, на безразличие и други), а учениците от другия отбор трябва да разпознаят чувството.  ИЗВОДИ Развитието  на  учениците на  прехода между  7  и  11-годишна възраст  предполага постепенно разширяване на контактите с обкръжението и съответно на възможностите за - 52 - PROCEEDINGS OF UNIVERSITY OF RUSE - 2021, volume 60, book 6.2. пълноценно и  разностранно социално и  емоционално израстване. Това  става именно в училищна среда чрез общуването с връстниците на хоризонтално ниво и на вертикално – с учителите  и  възпитателите.  Стратегиите  и  техниките  за  намаляване  на  негативните емоционални състояния у подрастващите в тази възраст трябва да се концентрират не само върху по-добрите педагогически и психологически умения на техните обучители, но и на различни игрови подходи и обучителни стратегии за намаляване на тревожните състояния и за  по-добри  емоционални  умения  за  разпознаване  и  контролиране  на  собствените преживявания. Положени като фундамент още в начална училищна възраст, тези умения – част от репертоара на  емоционалната интелигентност, биха способствали за успешното личностно и академично развитие в по-горните степени на образованието и живота въобще.  