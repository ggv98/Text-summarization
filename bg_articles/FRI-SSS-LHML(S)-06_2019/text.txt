 ВЪВЕДЕНИЕ Деец, който след великите  славянски просветители  Кирил  и Методий допринася  най-много за налагането, развитието и разцвета на българската и славянската писменост и култура, е Климент Охридски. В историята на българската и славянската култура той влиза като пръв помощник  на  Двамата  солунски  братя,  като  най-упорит  и  последователен  борец  за възтържествуването на тяхното дело, като организатор на културния живот в средновековната българска държава.  ИЗЛОЖЕНИЕ Жизненият и творчески път на Климент се разделя на два периода. В първия период той е сподвижник  и сътрудник на своите велики  учители Кирил  и Методий. Такъв става още в ранните  си младини,  привлечен  за ученик и после за сътрудник  на основоположниците  на славянската писменост. За това съобщава житиеписецът:  „А той познаваше  живота му (на Методий)  като никой  друг, защото още от младите си години  беше тръгнал подир  него и с очите си бе видял всички дела на своя учител”.  По всичко изглежда, че е произлизал  от онези славяни, от които са произхождали  и Кирил и Методий. Когато Кирил  и Методий се отправят в 863 г. за Велика Моравия,  Климент е член на неголямата група, която Солунските братя отвеждат със себе си. Той участвува в изграждането на славянската църква и създаването на славянската култура, основана върху писмеността, в далечната славянска земя. Преживява успехите и понася ударите, преживени  и понесени  от творците на новата славянска култура. Винаги го е въодушевявала оная увереност в правотата на делото, на което е служел, която е характерна и за неговите велики учители: увереността,                                               1 Докладът е представен на Научна конференция за студенти, докторанти и млади учени „Младеж, наука, иновации“, проведена във Филиал-Силистра на Русенския университет, на 17.05.2019г., с оригинално заглавие на български език: „Климент Оридски – строител на българската култура и държава, продължител на делото на Кирил и Методий на българска земя“. - 45 -  58th Science Conference of Ruse University - SSS, Bulgaria, 2019  че славяните трябва да имат своя писменост  и  култура,  богослужение  на своя език,  свои училища и книжовници. Климент е притежавал качествата на водач и борец. И паметниците,  и съчиненията му свидетелстват, че той е умеел да защити делото, на което е служел, използвайки  подходящи аргументи  и контрааргументи.  Притиснати  от такива аргументи,  враговете на славянската черква, училище и книга преминават към клевети и доноси. Те клеветят Методиевите ученици пред княз Светополк, че замисляли нововъведения и че щели да предизвикат въстание против него. Тук враговете на славянската писменост явно са сочели връзките на привържениците  на новата славянска култура с широките  народни  слоеве. Те спечелват на своя страна и папата, тогава току-що заелия папския  престол Стефан V, който  отхвърля „лъжливото  учение” на Методий и забранява славянското богослужение. С това започва разгромът на онова дело, на което е служел Климент в Моравия. През очертания  период  Климент  ще е участвувал и в книжовната  дейност  на своите велики учители и е един от главните  представители на книжовната школа, създадена от тях. Едно стигнало до нас негово „слово” в сборник от западнославянски произход  го поставя до първите творци на славянската книга. Като най-близък ученик на Кирил и Методий Климент участвува в написването  на техните обширни  жития,  т. нар.  Панонски легенди. Това са два извънредно  ценни  паметника, които разказват подробно  и правдиво  живота и дейността на великите  борци  за славянска писменост.  Пресъздавайки  живота  и  дейността на  Кирил  и Методий, Климент и неговите сътрудници  са си поставили  за задача да възхвалят делото на двамата възвишени  дейци,  да го  защитят и  пропагандират.  При  разгрома на  славянската църква,  училище  и книга  в Моравия  Климент понася най-големи  беди и мъчения. Ведно с голям брой  свои съмишленици,  между които  са Горазд, Наум, Сава и Ангеларий,  той бил окован  във  вериги  и  хвърлен  в  затвор.  Осъдени  на  „вечно  изгнание”  от  столицата  на Светополк, борците за славянска църква, училище и книга били предадени на немски войници, за да ги прогонят. Обсъждайки положението  си и изобщо положението  на славянската църква, училище и книжнина  в Моравия,  Климент и сподвижниците  му преценяват,  че е вече невъзможно  да продължат своята дейност в княжеството на Светополк – в моравските черкви и училища,  в моравския обществено-културен  живот – по начина,  по който дотогава са я провеждали. И решават да се пръснат, за да търсят ново поле и нови начини на дейност. Във Велика Моравия остава Горазд,  който  произхожда  оттам,  а  Климент,  Наум  и  Ангеларий  се  отправят  за България.  Така приключва първият период от живота и дейността на Климент и започва вторият. Тоя втори  период  обхваща  дейността на  Климент  в пределите  на  тогавашната българска държава и продължава цели 30 години. Преценявайки  смисъла на дейността на Климент в България, трябва да изтъкнем, че тя няма случаен характер. Климентовият житиеписец  отбелязва силното желание на Климент и на неговите сподвижници  да отидат в България. Той пише:  „Но понеже  знаеха, че Господ е заповядал на гонените от един град да бягат в друг град, Христовите изповедници  охотно се запътиха  към България – за България те мислеха, понеже се надяваха, че България ще им даде успокоение.” Надеждата, че България ще ги приеме добре, е идвала оттам, че по това време българският княз Борис е правел усилия да създаде своя независима църква, която предполага писменост  и  книга  на  народен  език. Настанили  се завинаги  в България,  Климент и  Наум (Ангеларий  умира  наскоро  след идването  си в Борисовата  столица)  се включват в онова огромно  и  ново  по  своя характер културно  строителство,  което започва българският княз Борис и след него продължава цар Симеон. Най-напред  Климент е учител – от 886 до 893  г. В 893 г., когато княз Симеон  заема българския престол и решава да се освободи от опеката на гръцката църква над българската и над българския културен  живот,  като издигне  по високите постове на църквата славяни,  за пръв епископ  от български род бил избран Климент. И като учител, и като епископ,  Климент - 46 -  58th Science Conference of Ruse University - SSS, Bulgaria, 2019  продължава  своята  книжовна  дейност,  която  е  започнал  във  Велика  Моравия.  Под ръководството  на  Климент  е процъфтявало  образованието,  положено  върху  основата  на славянското писмо  и книга,  образованието  на славянски  език. Климент успява напълно  да създаде в Югозападна България онова, което не е успял да създаде ведно със своите велики учители  в  Моравия:  славянско  училище  и  подготвени  за  славянската черква и  училище свещеници и учители. Гради се нов живот – живот на цивилизованото  средновековно общество, и Климент се стреми да създаде неговия морал в широкия  смисъл на думата: да определи отношението  на човека към земното, човешкото и към небесното, „божественото”. Като деец и писател със средновековен мироглед той отправя погледа си към небесното – божественото, но последното изисква да се уреди и земният живот на човека, да се разкрият неговите задължения, да се въведе той в „духовния”  живот,  което ще рече в културния  живот  на епохата. Климент е убеден, че „духовният живот” ще спаси човека от неговото варварство. Похвалните  слова  на  Климент  са  черковни  проповеди,  написани  и  произнесени  с въодушевение.  Ако  поученията  разкриват  елементарните  изисквания  към новия  човек на епохата, похвалите  представят в голяма степен църковна  поезия,  родеят се с одите от ново време. Те утвърждават представите, които съставят духовния  мир на средновековния  човек. Най-интересно  похвално  слово на Климент несъмнено е посветеното на великия му учител Кирил  Философ.  Авторът отдава своята почит  и  дан  на  създателя на  славянската книга, училище и богослужение и пръв славянски светител, не само негов, но и на славяните учител.  Както е известно,  старобългарските паметници  са писани  с две азбуки: с кирилица  и глаголица. Фактите говорят, че Кирил е създал т. нар. глаголица. Като изхождат от Краткото Климентово житие,  в което  се съобщава,  че Климент  измислил  по-ясни  букви  от  тези, изнамерени  от премъдрия Кирил, немалко филолози  и историци  отдават т. нар. кирилица  на Климент, който я е създал по времето на цар Симеон, който поради своята гръцка образованост се ориентирал  към една азбука, по-близка  до гръцката, и ù дал името „кирилица”  в чест на великия си учител.   ИЗВОДИ Забележителната и  многостранна  дейност  на  Климент,  неговата  обаятелна личност, школата, която създава, и традицията,  която оставя, запечатват спомена за него дълбоко в съзнанието на народа. Около името му възникват легенди, били му приписвани  чудеса, с които се славят черковните светители. Заедно със своите велики учители Кирил и Методий и с най-близките си сподвижници  той бил причислен  към лика на светците. За него биват написани жития и черковни песнопения. Чествувала го е не само българската черква, но са го чествували и черквите на другите славянски народи, а също и гръцката и румънската черква. Днес българският народ почита в лицето на Климент един от създателите на българската култура, на българската писменост и литература и на българското училищно  дело. Ето защо много културни институти и особено учебни заведения — основни училища, средни училища, Софийският университет — носят неговото име.  