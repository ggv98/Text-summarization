 ВЪВЕДЕНИЕ Здравето  е  най-голямата  ценност,  която  по-голямата  част  от  хората  приемат  като даденост, като нещо неизменно до момента в който се появи болестта. Тогава се правят равносметки и човек осъзнава, че болестта никога не е включена в мечтите и плановете за предстоящия  живот.  Обикновено  болестта  идва  неочаквано  и  е  свързана  с  множество проблеми за личността на болния и неговото семейство. Осъзнаването  и приемането  на болестта  е  индивидуален  процес.  За  някой е  поредно предизвикателство,  с  което  ще  се справи  и  ще  продължи  живота  си  такъв  какъвто  е  бил  преди  болестта.  За  други  е психологическа  драма,  свързана  със  силна  фиксация  към  болестта  и  нейния  фатален сценарии.  Сблъсъка  с  болестта,  нейното  приемане  и  процеса  на  боледуване  зависят  от множество  фактори.  Някои  от  тях  произлизат  от  естеството  на  болестта,  възрастта  на пациента, индивидуални психологически характеристики, финансови и битови проблеми, минал опит, съществуваща групова подкрепа от семейство и приятели. Не на последно място е професионализма на лекуващия екип, проявата на подкрепа, разбиране, съпричастност и емпатия.  Разбирането  на  отношението  към  болестта,  както  и  процеса  на  боледуване  е необходимо да се познава от специалистите по здравни грижи, за да се реагира с адекватна обратна връзка и индивидуално отношение. Процесът на боледуване – това е процес, в който са засегнати тялото и психиката на човека, по начин, който не му позволява да функционира нормално и самостоятелно.  Този процес е свързан с адресиране към лекар, предприемане на едно или повече лечения и последваща рехабилитация. Процесът на боледуване може да „изключи” болния от реалността за кратко или за по дълго време. По време на боледуване приоритет  в  контакта  на  пациента  има  болестта,  нейната  причина,  продължителност, интензивност, симптоми и прогноза (Angelov, D., 2016)   32  Докладът  е  представен  на  студентската  научна  сесия  на  27.05.2020  в  секция  Здравни  грижи  с оригинално  заглавие  на  български  език:  ПРОЦЕСЪТ  НА  БОЛЕДУВАНЕ  И  СВЪРЗАНИТЕ  С  НЕГО ИНДИВИДУАЛНИ, ПСИХОЛОГИЧЕСКИ И СОЦИАЛНИ ФАКТОРИ.   - 177 - PROCEEDINGS OF UNIVERSITY OF RUSE - 2020, volume 59, book 8.5. ИЗЛОЖЕНИЕ Всяко заболяване е съпътствано от редица психологически, социални, индивидуални фактори  и  фактори,  свързани  с  болестта.    Всички  те  оказват  несъмнено  влияние  върху процеса на боледуване, върху това за какъв период от време този процес ще бъде повлиян както и  за вземането на решения, свързани с търсенето на помощ и желание на лекуване.   Първата група са психологическите фактори, влияещи върху процеса на боледуване. Те включват способността на личността да преработва травматични събития – колкото по-бързо човек се отърсва от първоначалното чувство на зависимост, то тогава е възможно периодът на боледуване да бъде значително съкратен и връщането към обичайния начин на живот да е по-бързо. Друг важен фактор е нагласата към собственото здраве и боледуване – ако човек приема здравето си за даденост и се отнася безотговорно към тялото и душата си, не полага ежедневните елементарни грижи, то  болестта неминуемо ще настъпи в даден момент.  От съществено значение тук е превенцията на заболяванията и промоцията на здравето от страна на професионалистите по здравни грижи. Честотата на боледуване и интензивност на заболяванията също повлияват процеса на боледуване, като тук особено значение  оказва    наличието  на  хронично  заболяване.  Подкрепящата  среда  –  семейство, приятели, колеги могат да мотивират и оказват съдействие на боледуващият да се стреми сам да въздейства за по-скорошното си възстановяване. Проявата на апатия, или усещане, че здравето е зависимо единствено от лекуващия екип е състояние на отхвърляне на личната отговорност, тогава лечението може да бъде неефективно и безрезултатно. Втората група са социални фактори. Освен психологическите фактори, наблюдавайки как хората реагират по различен начин на болестта, Mechanik и Volkart считат, че социални фактори като образование, религиозни убеждения и социална принадлежност също играят важна  роля  върху  поведението  при  болест.  Авторите  за  първи  въвеждат  понятието „поведение при боледуване”, с което обясняват явлението как при наличие на една и съща болест, едни и същи симптоми и съпоставими физически данни на пациентите, те реагират по различен начин и почти никога болестта не протича по идентичен начин. (Mechanik, D., Volkart, E. H., 1960; Dokova, К., Rangelova, J., 2015). При  всички  случаи  личността  реагира  на  болестта.  Като  поведение  на  боледуване означаваме  начините,  по  които  дадени  симптоми  могат  да  се  възприемат  или  оценяват различно, както и да послужат за отправна точка за действие (или бездействие).  Търсенето на помощ в съществена степен е предизвикано от срив във възможностите за адаптация към симптомите. Психологичният компонент често е факторът, който води пациента до лекаря (Shiatis,  M.,2012).  Поведението  при  боледуване  представлява  комплекс  от  поведенчески реакции  на  личността  към  болестта  и  съпътстващата  я  прогноза.  Тук  се  включва  както поведение, за което се приема, че е напълно съответно при дадено заболяване (нормални психологически реакции), така и поведение, което е несъответно на състоянието (болестни реакции).  Психологическите  реакции  на  болния  човек  спрямо  болестта  се  определят  от въздействието на 3 големи групи фактори: • Индивидуални фактори. Определят се от способността на индивида да разпознава и интерпретира  болестните  симптоми,  убеждения  относно  сериозността  на  дадена  болест, личен опит, убеждение относно ефикасността от приложените здравни мероприятия. • Социо-културални  фактори.  Доказано  е,  че  социално-икономическия  статус  на пациентите влияе върху търсенето на лекарска помощ. По различен начин реагират хората с нисък икономически статус в сравнение с тези, които нямат финансови проблеми.   • Фактори, свързани с естеството на болестта. Представата за болестта започва да се формира още от най-ранна детска възраст, и почива на базата на индивидуалния опит, който оставя  траен  отпечатък  за  по-нататъшното  разпознаване  на  болестните  симптоми (Arabadzhiev, Z., 2017). Познаването на видовете поведения по време на боледуване при хоспитализираните пациенти  е  от  съществено  значение  за  определяне  на  поведението  и  реакциите  на специалистите  по  здравни  грижи.  Като  професионалисти  те  трябва  да  прилагат индивидуални  психологически  подходи  при  пациенти  показващи  на  пръв  поглед   - 178 - PROCEEDINGS OF UNIVERSITY OF RUSE - 2020, volume 59, book 8.5. неадекватност  и  нерационалност  в  действията  си.Савова,  базирала  се  на  М.  Ачкова разграничава следните характерни поведения на болния в болнично заведение: • Уравновесено, спокойно и търпеливо поведение  – пациентът показва готовност  и умение  за  комуникация  и  партниране,  овладява  екстремни  прояви  в  преживяванията  си Адекватно поведение, което ще благоприятства за по-бързото му възстановяване. • Ажитирано,  тревожно  поведение  –  болният  се  тревожи  прекомерно,  не  може  да осмисля  рационално  ситуациите  и  информацията,  която  получава.  Тревогата  е  свързана често с прекалена приказливост, охкане, тюхкане, суетене. Тези пациенти ангажират всички да слушат техните оплаквания, преживявания и социални проблеми. Не са в състояние да се съобразяват с нуждите и страданието на останалите .Обикновено това са пациенти с по-ниска здравна култура и култура на общуване или имат значително тревожен характер. • Затварящи се в себе си и необщителни болни, изолиращо поведение – пациентите нe контактуват, не задават въпроси, рядко предявяват искания и оплаквания  Държат се грубо с близките си и не ги допускат да преживяванията. Очакванията им са, че всички трябва да знаят,  че състоянието им е много тежко. Смятат,  че остават  неразбрани. Тези болни са трудни за установяване на терапевтична връзка. • Враждебно и агресивно поведение – най-често провокирано от страха от поставената диагноза. Чрез агресията се изтласква и прикрива непризнавания страх. Тези пациенти могат да откажат лечение или да бъдат груби с медицинският персонал, който се възприема като твърде авторитарна фигура с доминиращо отношение. • Регресивно поведение – проявява се когато изпаднат в пълна зависимост от грижите на другите, невъзможност да вземат решение. • Отричане на болестта  – това е вид защитна реакция, а пациентите често не съзнават това.  Този  защитен  механизъм  се  включва  и  действа  дори  и  когато  пациентите  са  с медицинско образование и рационално имат знания за болестта  (Angelov, D., 2016; Achkova, M., 1996; Savova, Z., 2015). В  зависимост  от  психологическите  индивидуални  характеристики  се разграничават няколко типа абнормно поведение: • Хипохондрия – такива болни са погълнати от мисълта за болестта, имат пожизнена склонност към безпокойство по отношение на здравето, тревога за физическото състояние, както и страх от заболяване. Хипохондричните симптоми могат да имат характеристика на свръх ценни идеи или налудности.  • Хистерия – несъзнателна симулация на болестни признаци, при която се нарушават нормалните,  намиращи  се  под  волеви  контрол  функции  на  ЦНС  (Arabadzhiev,  Z.,2017). Хистеричните кризи се състоят в бурни конвулсии, парализа, загуба на зрението или речта, като в същото време рефлексите са запазени. Те почти винаги настъпват в присъствието на много  хора.  Хистеричните  пациенти  не  са  симуланти,  а  невротици,  които  се  лекуват ефикасно с психоанализа. • Симулация, търсене на „вторична печалба” от болестта – наблюдава се при пациенти, които търсят изгода от своето заболяване. Това може да бъде абсолютно осъзнато поведение. Най-често това са възрастни хора, самотници, тъй като те получават грижи в болничното заведение, където другаде не биха получили. Или пък такива, които след като се приберат в домовете си, смятат че близките им са длъжни да ги обслужват и те се възползват от това свое временно състояние (Arabadzhiev, Z., 2017). При едно остро възникнало заболяване, хронична болест или трайно увреждане е важен не  само  индивидуалният,  но  и  общественият  аспект  на  болестта  и  поведението  при боледуване. Американският социолог Parsons T. разработва цялостен теоретичен модел на болестта и как тя влияе върху общността. Според неговият структурно-функционален анализ обществото  е  интегрирано  и функционира  ефективно  като  единна  система.  Всеки  човек изпълнява  своите  професионални  задължения  и  така  способства  за  нормалното функциониране на цялата обществена система. Болестта води до неспособност  на индивида да продължи да изпълнява обичайните си дейности и той става неефективен. В следствие на   - 179 - PROCEEDINGS OF UNIVERSITY OF RUSE - 2020, volume 59, book 8.5. този процес животът на обкръжаващите го хора също се засяга. Задачите на работното място остават недовършени, ангажиментите към семейството и дома също са изоставени.  Болестта е  заплаха  за  нормалното  функциониране  на  обществото.  Тук  се  пораждат  едни  нови взаимоотношения – между болния и лекаря, като се определя  „ролята на болния” (Parsons, T.,  1951).  Като  всяка  роля  и  тази  е  свързана  със  съответните  права,  задължения  и отговорности. Болният човек влиза в роля, която го освобождава от обичайните до този момент  ангажименти,  но  поражда  нови  задължения.  Ролята  на  болния  се  основава  на следните принципи: 1.Болният човек не носи лична отговорност за болестта. Тя се разглежда като следствие на физически причини, които болният не би могъл да контролира, т.е. началото на болестта не е свързано с поведението на индивида. 2.Болният  човек  се  освобождава  от  обичайните  си  задължения.  Този  принцип  е подчинен на първият – тъй като болният не носи отговорност за болестта, то той е освободен от  определени  негови  задължения.  Той  може  да  отсъства  от  работа,  но  този  период  на отсъствие  да  е  заплатен  (болничен  лист),  може  да  остане  на  легло  и по  този начин  да отпаднат ангажиментите му към дома и семейството. 3.Болният е длъжен да се погрижи за възстановяването на здравето си. Тук се включва и задължението да се консултира с лекар-специалист, а за да се възползва от правата си в „ролята на болен” заболяването трябва да бъде диагностицирано от лекар. Потвърждаването на диагнозата, позволява на обкръжаващите болния да се съобразят и приемат неговите претенции. „Ролята на болния” налага на пациента да сътрудничи на лекаря и да спазва строго предписанията му. По този начин болният поема отговорност за здравето си и работи за неговото възстановяване. Тези болни, които се отказват от консултации с лекар или не следват съветите им, поставят под съмнение своя статус на болни (Dokova, К., Rangelova, J., 2017;  Parsons,  T.,  1951).  Този  модел  обаче  разкрива  и  някои  слаби  страни,  които  са установени на по-късен етап от други автори и изследователи, особено в случаите когато става  въпрос  за  заболявания,  при  които  не  се  налага  преустановяване  на  обичайните дейности  –  артериална  хипертония,  захарен  диабет  и  др.  Тук  може  да  се  причисли  и бременността,  която  не  е  заболяване,  но  е  специфично  състояние,  което  поражда необходимостта от консултации и профилактични прегледи (Gabe, J., Bury, M., Elston, M.A., 2004). Днес все повече се акцентира на връзката между начина на живот и здравето, на личната  отговорност  за  собственото  благополучие,  което  противоречи  на  теорията  на Парсънз,  че  индивидът  не  носи  отговорност  за  своето  заболяване.  Според  Dokova,  К., Rangelova, J., въпреки разкритието на тези слаби страни, моделът на Парсънз и до днес се счита за значима теория която определя ролята на болния в обществото и продължава да се изучава и изследва от социолозите (Dokova, К., Rangelova, J., 2017).  Freidson, E. разглежда други три аспекта за „ролята на болния” които корелират с тежестта на болестта. 1.Условна  роля  на  болния  –  отнася  се  до  болни,  които  страдат  от  краткотрайно заболяване и могат напълно да се излекуват. 2.Безусловна роля на болния – тя се отнася до болните с неизлечими заболявания. Тук могат да се разграничат два модела:  - болни с неизлечимо заболяване, при което те се освобождават от досегашните си задължения към професионалната ангажираност и семейството; - болни с неизлечимо заболяване, при което те не се освобождават от досегашните си задължения към професионалната ангажираност и семейството, но не носят отговорност за заболяването си. Такива болни са страдащи от акне, сколиоза, лицеви аномалии и др.  3.”Незаконна”  роля  на  болния  –  тя  се  отнася  за  случаи  на  заболявания,  които  са порицавани от обществото и при които болният е напълно или отчасти отговорен за болестта си. Пример за такова заболяване е СПИН. Авторът  дава светлина и за една друга „роля на болния”, а именно за ролята му при контакта с лекаря. Според него се наблюдава конфликт във  взаимоотношенията  между  професионалист  и  непрофесионалист.  Професионалистът-лекар  диагностицира  заболяването  и  назначава  съответната  терапия,  докато   - 180 - PROCEEDINGS OF UNIVERSITY OF RUSE - 2020, volume 59, book 8.5. непрофесионалистът-пациент се интересува от болката си и от трудностите, пред които е изправен в професионален и личен план, които са породени от заболяването. Freidson, E разкрива две тези, които според него пораждат този конфликт: когато пациентите очакват да бъдат добре информирани, а лекарите не предоставят пълна информация за заболяването и състоянието  им;  и  когато  лекарят  е  подходил  обичайно,  рутинно  към  проблема,  а очакванията на пациента са за индивидуален подход, разбиране  и емпатия (Freidson, E., 1970). Друга категория боледуващи са пациентите с неблагоприятна диагноза. За разбирането на психологическите характеристики и емоционалните им  реакции се изучава и прилага широко известния Модел на Кюблер – Рос. В книгата „За смъртта и умирането”, авторката и американски психолог Кюблер-Рос обобщава своя опит като концепция за психологическа грижа за умиращи пациенти, известна днес като Модел на Кюблер-Рос. Тя идентифицира пет етапа на реакции в процеса на боледуване  1.Отрицание -  отричането и шокът са присъщи за почти всички пациенти и не само в първите етапи на заболяването.  2.Гняв - възмущение от работата на медицинските лица, омраза към здравите хора, раздразнение към близките.  3.Договаряне – това е доста кратък етап, при който пациентът променя поведението си, в желанието да удължи живота си, най-често срещу обещанието да не иска нищо друго. 4.Депресия – този етап се характеризира с отчаяние, съжаление за миналото, загуба на интерес към живота. Пациентът вече е наясно с настъпващият край.  5.Приемане – през този етап съпротивата отслабва. Пациентът е слаб и уморен, но той вече разсъждава рационално и изпитва спокойствие. Според Кюблер-Рос, неизлечимо болен човек почти никога не губи надежда (Kubler-Ross, E., 1969). Според някои изследователи, не всички пациенти преминават през всичките пет етапа, както и не винаги тези етапи са в тази последователност (Friedman, R., James, J.W., 2008).   Надежда    Приемане  Депресия    Договаряне    Гняв  Отрицание   Фиг. 1.Етапи на възприемане на смъртта от Е. Кюблер-Рос  Основно психично преживяване на болния е отношението към собствената болест. То може да варира от нормално – реалистично изживяване на промени в жизнения стереотип, тревожност и несигурност, до патологично, поради интензивността или/и неадекватността на емоционалната  компонента  в  преживяването.  Най-често  преобладават  нормалните психологични реакции, в основата на които лежи загриженост и опасения за собственото здраве  и  живот  и  вяра  в  оздравяването  (Arabadzhiev,  Z.,  2017).  Информацията  относно начина, по който човек преживява своята болест, значението което й придава и влиянието, което тя оказва върху неговото поведение и взаимоотношенията му с другите, служи за изработване на диференциална диагностика, за оценка на резултата от лечението, за избора на  методите  за  психотерапевтично  въздействие,  за  разработването  на  рехабилитационни програми и за експертна дейност (Shiatis, M., 2012).     - 181 - PROCEEDINGS OF UNIVERSITY OF RUSE - 2020, volume 59, book 8.5. ИЗВОДИ В съвременния свят все повече болните се обръщат за „помощ” първо към своите близки и приятели, търсят информация в интернет, където обсъждат проблема си дори с непознати лица, опитват да се справят сами като предприемат самолечение. Но до колко тази помощ би била адекватна и навременна. В глобалния информационен поток, способността да се разбира и правилно интерпретира  многоаспектната  информация по даден проблем е от водещо значение.Основна задача на медицинските специалисти и специалистите по здравни грижи е да сведе отношението на пациента към заболяването му до реалистична представа за него. За някои болни ще е необходимо да преминат от прекален до поне умерен оптимизъм, за  да  са  в  състояние,  ако  не  да  помагат,  поне  да  не  пречат  на лечението  (Arabadzhiev, Z.,2017). Ефективността на лечението зависи от познаването на факторите влияещи върху отношението на пациента към болестта, неговите емоционални реакции, психологически характеристики и поведение по време на боледуване.  Многоаспектните  фактори  –  биомедицински,  социални,  психологични,  културни, икономически, политически и др. определят сложността на процесите и необходимостта от специализирани знания и подготовка на медицинските специалисти, както и възможността за консултиране с клиничен психолог и социален работник в условията на болнично лечение.  