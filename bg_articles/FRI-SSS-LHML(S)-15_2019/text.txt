 ВЪВЕДЕНИЕ Изследователите на  Яворовото  творчество открояват  два периода  в творческото  му развитие - израз на неговото духовно съзряване. Макар и условно, това деление на творческия му път разкрива реформа,  характерна за развитието на българската литература на прелома между двата века в национален  мащаб и изразява изключително  интензивния  духовен живот на  поета.  Промяната  на  проблеми,  поетика,  стилистика  са  израз  както  на  обективни предпоставки  (приобщаването  му  към  „Мисъл“,  запознаването  му  с  естетиката  на символизма), така и на субективни – кризата след погрома на Илинденско-Преображенското въстание, мистичният тип светоусещане, двойствеността му…  Поемата „Нощ” е написана  през първия  период,  но тя представлява един мост между първия  и втория творчески период  на автора. Настъпила е „ерата” на Яворовите кошмарни „Нощ”-и,  в които личността още живее посредством дивите подземни  писъци  и „гладните плачове”  на  нещастната родина.  Но надеждата не  изоставя  героя.  Той  търси  спасение  в изпълнения  патриотичен дълг, в любовта като целебен лек и в силата на майчината любов.  ИЗЛОЖЕНИЕ Поемата „Нощ”   е публикувана  за първи  път през  1901  г. в списание  „Мисъл”  и  е определяна като първата психологическа  поема в българската литература. Тя е своеобразен преход  от  социална  към  психологическа  тематика.  „Нощ”  се  превръща  в  израз  на раздвоението, неспокойствието  и трагизма на модерната душа. Първоначално е публикувана със заглавието „Една нощ”, но след това отпада числителното име „една” и остава само „нощ”. Така се засилва усещането за обобщеност на посланията в поемата, движението на смисъла е от конкретното към универсалното,  вечното и общочовешкото.                                                1 Докладът е представен на студентската научна сесия на 17 май 2019 в секция ЕЗИК И ЛИТЕРАТУРА с оригинално заглавие на български език: Духовните опори в поемата „Нощ“ на Пейо Яворов - 82 -  58th Science Conference of Ruse University - SSS, Bulgaria, 2019  Поемата разкрива драмата на твореца и драмата на човека на кръстопътя на безвремието. Нощта, вместо време за покой,  е мъчителна,  изпълнена  с терзания,  време за равносметка, самоанализ  и кошмари. Аз-ът все едно е попаднал в бездна, откъдето не може да намери изход.  Лирическият човек е „Сам си - и в треска, между тия/ оголени  стени…Внушението  е за непреодолимо  страдание, породено  от усещането за дома като анонимно  пространство, като пространство  на  студа и  отчуждението.  „Камината  без топливо”  поражда  асоциация  за прекъснатата  връзка  с  патриархалната  общност;  домът,  възприеман  традиционно  като пространство на своето, въплътило усещането за топлина, уют, крепост, споделеност на  света,  е  десакрализиран.  Самотата е  като  проклятие,  връхлетяло  лирическия  човек,  който  има усещането за дисхармония с околния свят. В треска, „с пламнали очи“, измъчван от видения и халюцинации,  той се чувства уязвим, застрашен от връхлитащия го враждебен свят:  …вторачен гъстеещ полумрак наднича, подава се от всеки кът…  И чак в душата ми прониква настръхнал в кътовете мрак. Аз чезна и се сливам с мъгли страхотни — задушливи, на ада сякаш из недрата стихийно блъвнали във мене…  …зловещо ехтят отчаяни въздишки и гладни плачове, и диви поемни писъци… Блести размахан бич от скорпиони, звънят окови-железа… Границата между реалност и сън е сякаш заличена. Болното съзнание и страдащата душа търсят спасение и опори.  Те са визирани  чрез трите съня на лирическия  човек и смислово кореспондират  с  ценностите  на  възрожденския  тип  светоусещане.  Любима,  майката  и родината в своето единство изграждат един от архетипите на Българското възраждане. Те са характерни  образи  в  българското  фолклорно  творчество  и  в  голяма  степен  разкриват народопсихологичното  в светоусещането на възрожденския човек. Тези три ключови образа, неделими  в своята същност за възрожденския  тип  самосъзнание,  са спасители  и  морални опори на духовно падащия човек и в творбата на Яворов.  Образът на родината е изграден по възрожденски модел – като земя в конкретни  граници - образ , изграден чрез емблематични за българското пространство топоними:   …от Дунав до Егея бял и от Албанската пустиня до черноморските води!... Ключов, спасителен, сакрализиран чрез мотива за мъченичеството е персонифицираният образ на Родината майка,  служенето на която е осмислено  като върховен  синовен  дълг и смисъл на живота: Прости, родино триж злочеста, прости разблудното си чадо. Ще бъда твой! Кълна се, майко, Кълна се в хилядите рани на твоята снага разбита; кълна се и в мечтите твои за бъдещност честита: - 83 -  58th Science Conference of Ruse University - SSS, Bulgaria, 2019  с кръвта си кръст ще начертая Саможертвата в името на Родината е възможно духовно спасение за лирическия човек, но се оказва, че наяве тя е невъзможна. Съкрушен  от  кошмарите  си  лирическият  герой  търси  духовна  опора  в  човешкото общуване, в любовта, разбирана като хармония, като целебен лек за болната душа: Тъжно ми е. И да има гърди — гърди си да притисна, сърце, що с моето съгласно да бий и чезне! Аз тогава набрани сълзи бих изплакал, олекнало ми би тогава. Сравняването  на  любимата  със  звезда  поражда  асоциация  за  ангел,  за  спасение. Хармоничната и споделена любов  е целебният лек, който може да го спаси от кошмарите. Тя е мечтата на мечтите му!  Този образ на любимата и това разбиране за любовта като духовно преживяване  и платонично  чувство Яворов по-късно разгръща в така наречената серафична лирика – стихотворенията,  вдъхновени от любовта му към Мина Тодорова. В този смисъл – в поемата „Нощ“ бихме могли да открием наченки на образи и идеи, които по-късно то разгръща в самостоятелни творби. Копнежът на лирическия човек да намери спасение в любовта остава непостижим. Пробуждането е мъчително: Тълпа! –  Защо трепериш? Идат! Но кои?  Те влазят... Помощ! - - - -  Боже, все тая нощ!...  Лирическият  герой  е под влиянието  на постоянни  халюцинации,  които са близки  до сънищата. От подсъзнанието  му изплувват  образи,  за които  е трудно  да се твърди кои  са реални, кои са илюзорни.  Поемата разкрива психологически  достоверно мъчителното търсене на изход , светлина и посока на страдащия човек. Като лирическия  герой на Ботев в „Майце си“ той търси причина  за страданието във вината, в нарушения  патриархален дълг:   А съвест гризе,  като че някога ръка  въз клета майка съм подигнал  сестра продал, от страден брат  лице отвърнал безучастно...  Майчината любов би могла да бъде възможното спасение – тя е утеха, пристан, закрила, опора и надежда. Образът на майката е като образ на идентичността. Тя е съкровената същност на човека, мистичната му връзка със света:  Пее... Пей ми още!  Какво? Задрямал бях и, майко,  стори ми се, че ти над мене  изтихом пееш. И в детинство така ми пееше: и сладко, и толкоз тъжно!“ Във втория творчески период Яворов ще продължи темата в стихотворението „Майчина любов“. Връзката с майката е връзка с корена, метафора на непрекъснатата пъпна връв, връзка с  духовното  начало  и  патриархалния  свят. Но  и  поривът  към  нея  се оказва  илюзорен. Настоящето го връхлита с непреодолимото усещане за студ, самота и обреченост.  В  поемата“Нощ“  темата за  смъртта е  израз  на  Яворовия  скептицизъм  – белег  на модерното съзнание. След всеки повик, надежда за опора и образ на спасението настойчиво се повтарят реторичните въпроси: - 84 -  58th Science Conference of Ruse University - SSS, Bulgaria, 2019   Но ще ли мога... Ще ли чуя... Ще ли да откликна аз... Което засилва чувството за вина и безнадеждност. Поемата „Нощ“  има автобиографичен  характер. Тя сякаш въплъщава  едно по-късно лично  преживяване  на самия автор. Пейо Яворов сякаш разгадава, провижда  своята съдба. Силен  душевен удар му нанася смъртта на близкия  му приятел  Гоце Делчев и погрома  на Илиенденско-Преображенското  въстание и  той  частично се отделя от революционната  си дейност. Когато е обезверен до такава степен от краха на идеали, които са давали смисъл на творчеството и на гражданското му дело, той среща Мина. Тя е причина  за неговото духовно преображение. И в реалния живот на Яворов любимата е желана като  тази, която би могла да го спаси от тъмнината на нощта, да бъде звездицата, която озарява кошмарните нощи.    ИЗВОДИ Поемата „Нощ“ разкрива в психологически  и в духовен план драмата на човека, който е на ценностен  кръстопът. Тя е израз на  болезнени  и наложени  от времето трансфромации, когато индивидуумът все още не е формирал индивидуалистичния  тип светоусещане, все още свързва представите за екзистенциален смисъл и опора с образи, характерни за патриархалния тип култура и за Възрожденската светогледна позиция.  Той е болезнено раздвоен, мъчително самотен,  разкъсван  от  противоречия  и  съмнения.  Поривите  му към  спасение  се оказват обречени и непостижими.  Спираловидната композиция  на поемата внушава идеята, че нощта е не  само хронологически  отрязък,  а се превръща  в  символ  на  страдание  и  обреченост. Психологически  и семантично обогатено понятието  разширява  смисловия  си обем и става ключов образ в поетическия свят на Яворов.  