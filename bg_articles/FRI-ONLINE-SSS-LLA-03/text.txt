 ВЪВЕДЕНИЕ Възраждането е времето, когато Даскалът е с изключителна мисия сред сънародниците си – да подготви и изгради основите на бъдещото същинско освестяване, ограмотяване и духовно въздигане на българите. „Ти ще бъдеш учител. Знай – вдъхвай в учениците патриотизъм! Готовност да умрат за отечеството! Разпалвай ги за наука...“ – това заръчва големият Георги Раковски на учителя Сава Доброплодни преди окончателните годишни изпити. (Топалов 2007:236) Заветни слова, които остават в съкровищницата на българското просвещение. Проблемът за фигурата на възрожденския просветител е важен, защото е свързан с окончателното оформяне на  типа  възрожденски интелигент, а  оттам с  интелектуалния потенциал на  възрожденската култура, с  изследване на  движението  и  дълбочината на духовните процеси, на синтеза между традицията и привнесеното в българското образование и култура.  Новобългарското образование подготвя първия  ешелон на  бъдещата националната интелигенция. Впрочем, основната част на възрожденската интелигенция са учителите – 50% от нейния  състав, и  свещениците –  35%. Това  означава, че учителите, просветители и книжовници, са гръбнакът на българската възрожденска интелигенция. Какво е образованието на възрожденските даскали – в широкия параметър от килийно до висше, с междинните: взаимно, класно училище, гимназия-лицей, гимназия-колеж, католически и протестантски училища в Империята и прочие.  ИЗЛОЖЕНИЕ Килийното училище е единствената образователна форма в България до първата третина на XIX век. Учителят най-често е свещеник или занаятчия, който се занимава едновременно и със своите си работи. След извършените реформи на старата килийна система до началното десетилетие на  XIX  век  се  преминава  през  гръцката  училищна  школовка  и  светско  8 Докладът е представен на студентската научна сесия на 21 май 2021 г. в секция „Лингвистика, литература и изкуствознание“ с оригинално заглавие на български език: ФИГУРАТА НА ВЪЗРОЖДЕНСКИЯ УЧИТЕЛ ПО СВЕДЕНИЯ ОТ ПЕРИОДИЧНИЯ ПЕЧАТ ОТ 50-те-70-те ГОДИНИ НА ХIХ ВЕК. - 21 - PROCEEDINGS OF UNIVERSITY OF RUSE - 2021, volume 60, book 6.3. образование, после през смесените елино-български училища. Гръцките училища играят важна роля за общото просветно образование на българския народ, като разпространяват светски  знания  и  нови  впечатления  за  живота  на  хората от  цял  свят.  Изменения  в образованието внасят и католическите училища, те създават кадри за развитие на просветното дело в България.  За сведение, през ХIХ век със завършено висше образование са 442 души, като от тях в Русия се подготвят около 40%. През 50-те –70-те години българските младежи учат предимно във Виена, Цариград, Букурещ, Атина, Дрезден, Мюнхен, Лондон, Табор, Белград и др. Те са тези, които прокарват европейските идеи на Просвещението. Благодарение на тях се заимства почти  всичко,  което  е  необходимо за  създаването на  наше  народно модерно светско образование. Обучените български младежи се завръщат по родните места и стават учители в местното училище или откриват такова. Така българите, водени от учителите просветители, успяват за кратко време да изградят подредена образователна система, която черпи от опита на напредналите страни. Без съмнение европейските културни влияния оказват положително въздействие за духовното развитие на българското възрожденско общество.  Чрез своя „Рибен буквар“ енциклопедистът Петър Берон извежда новаторска формула за новобългарско училище: обучение на роден разговорен език, светски знания, взаимоучителна метода, всеобщо право на образование, уважение към личността на ученика. Още тогава Берон мисли за профила на българския учител, като извежда старанието, разумността и усърдността като водещи качества. „В тези правила кога рече да ги стори человек, зная, че ще намери много муки и запрещения, но тии ще са таквизи, щото един разумен учител можи да ги надвива или да ги отбягва“ (Предговор, „Рибен буквар”). В Габрово през 1835г. е открито първото взаимно училище с главен учител и уредник Неофит Рилски, който има подготовка по взаимоучителната система от Букурещ. Идеята за създаването на  училището принадлежи на българската одеска колония, сред която най-активни са търговците Васил Априлов и Николай Палаузов. Благодарение на въведената от Априлов в  Габровското училище по примера на европейската образователна система – алилодидактическа (взаимоучителна) метода, се предоставя нов начин на преподаване, освен изучаване на съвременни общообразователни предмети. Измежду учебникарските помагала и специализирани учебници, титулувани са  учебните пособия на  Петър Берон, Христаки Павлович и Неофит Рилски. „Букварът с различни поучения” на Петър Берон (1824) е създаден по  модел  на  Бел-Ланкастерската  система  на  преподаване.  Христаки  Павлович  пише “Аритметика или наука числителна” (1833), “Граматика словеноболгарская” (1836). А с най-значимия си учебник „История Болгарская” (1844) той пръв преработва и публикува историята на Паисий Хилендарски, като я именува „Царственик”. Неофит Рилски захранва светското училище с „Буквар, извлечен от взаимоучителните таблици“ (1835), „Свещенний краткий катехизис“  (1835),  „Краткое  и  ясное  изложение  на  гръцкия  език“  (1835),  „Българска граматика“  (1835),  „Краснописание“  (1837),  „Христоматия  славянского  язика“ (1838), „Аритметика“ (1851). Васил Априлов пише в писмо до Райно Попович, че едно от задълженията на учителите е не само да преподават, а и да превеждат книжнина:  “Ще кажете, че мъчно нещо е за българите преводът на толкоз книги. Ако това го казваха всички европейски народи, щяха и те да се намират и до днес още в същото положение, в което са и българите. За да бъдат преведени книгите, трябва веднъж да стане начало; ние живеем за нашите потомци; нека захванем ние, за да могат те да довършат.Образованите, млади и учители ще се погрижат за преводи и с това те и работа ще имат, и средства ще добият за поминък; другояче те ще бъдат изложени на лишения, ако се ограничат само в елинското образование и само в елинските книги.“ (Топалов 2007: 82). И  понеже  става дума за  препитание, трудностите за  учителите –  просветители и ентусиасти, са много – несигурност, заплахи, гонения и от светска, и от черковна власт. В тези години българинът узрява, но  все още докрай не осъзнава ролята на  просвещението за духовния напредък на всички българи; водещи са инертността и особено грубият прагматизъм на чорбаджийското съсловие. Ученето се оценява от позицията на пряката полза, като занаят - 22 - PROCEEDINGS OF UNIVERSITY OF RUSE - 2021, volume 60, book 6.3. – какви пари ще печеля от него? Даскалът трябва да съблюдава патриархалната нравственост, да черкува учениците, да уважава селските старейшини или градските мухтари, т.е. той e зависим от местните чорбаджии, първенци и кметове, те са негови господари и могат по всяко време да го натирят да търси хляба другаде. Но има една особеност – той не е зависим от държавата и в този смисъл е човек свободен – не се унижава пред държавни чиновници, инспектори, ревизори, пред попове и епископи. Има и друго обстоятелство, което се наблюдава в оформящото се учителско съсловие – скиталчество из  българското землище в  новооткритите училища, в  които  се  въвеждат съвременни принципи  и  програми на  обучение –  виждаме  го  в  биографиите на  Сава Доброплодни, Емануил Васкидович, Петко Р. Славейков и др. Втората особеност е фамилната професионална традиция. Даскалски синове, например, са Найден Геров, Неофит Рилски, Илия Блъсков, Сава Доброплодни, Христо Ботев. Райно Попович започва да учи при по-големия си брат, първата учителка на Константин Фотинов е неговата образована баба Фота, монахиня от Самоковския метох.  Периодичният възрожденски печат от 50-те-70-те години предоставя богата информация за устройващото се светско училище, за учебното съдържание, методи на преподаването, тревоги  за  езика,  за  отношението между  учител и  ученици.  Откриваме дописки  и  за отношението на местната власт и общността към наетия даскал, за ролята на читалищата, като образователни центрове. При  работа със Старопечатния фонд на русенската библиотека „Любен  Каравелов” за  създаването на  христоматия за  възрожденска книжовност, екип студенти и преподаватели имахме възможност да четем броеве от сп. „Читалище“ (1870-1875 г.), сп. „Училище“, сп. „Български книжици“ (1858-1862 г.), „Периодическо списание“ (1886 г.) и др. По страниците на сп.“Училище“9 от 1868 г. намираме интересни разсъждения за важността на учителската служба, свързани с личността на учителя, с неговите качества, характер и ценности, които се очаква той да изповядва – нещо като нравствен кодекс за спазване нормите на патриархалната нравственост на местната общност. Ако той не отговаря на  нейните  потребности  за  образованост и  начетеност, за  знания  и  отношения  към домородството (наследниците), то той е нежелан и в най-скоро време е принуден да напусне селото. А ако остане на служба, трябва да работи от сутрин до вечер и то най-тежкия труд – да научи неукия да чете, пише, да знае и правилно да говори. Не бива да мързелува или да се разсейва с  други не  така  потребни неща. Защото родителите много залагат на  него,  а лишенията им са големи, за да пратят детето си в училище да се изучи. „Зарад тях бащата работи от сутрин до вечер, и мъчи са с най-тежки трудове; за тях майката спестява, като разделя хапката от устата си да ги нахрани; за тях родителите – баща и майка– сдружават своите мисли, своите усещания и своите сърдца.“ Родителите поверяват в ръцете на учителя най-голямото си богатство, а той трябва да има благ характер и мека дума, за да предаде знанията си: „Да може светли мисли да има в съзнанието на децата.“ В тази неподписана статия детето и неговите училищни знания са сравнени красиво със зрънцето и семенцето, които след време трябва да дадат плод. Това е голямата идея, че чрез образованието младите ще подобрят живота на  обществото и  добруването на  всеки. А учителят трябва да вземе това скъпоценно семе и да го пази присърце, докато залови корен и донесе добър плод. Служба на учителя е още нещо много важно - да обръща внимание на по-изостаналите в учебното съдържание деца, да им оказва морална, физическа, а понякога и материална помощ. Но, когато детето, дори изоставащо, има качествата и интереса в дадена област, е редно точно нататък да се насочи, за да бъде от полза то след време на обществото. За принадлежността на педагога пише сп. „Училище“ от май 1868 г. Изглежда това е редакторски текст на  Илия  Блъсков, макар и  неподписан. Принадлежност, сиреч какви човешки и професионални качества да притежава, за да е добър учител. На първо място е изискването в нравствен аспект - да обича всички деца еднакво, да помага на ближния.  9 Важностьта на учителската служба. (продължение), Година II, Декември, Слитък 21, сп. Училище, с.162-163  - 23 - PROCEEDINGS OF UNIVERSITY OF RUSE - 2021, volume 60, book 6.3. Поръките към възрожденския даскал продължават в следните посоки: ревностно да се пази желанието за работа, да се събужда интересът на децата за знания към околния свят, учителят да е разумно сладкодумен и с веселост, която да предразполага децата, не да ги отдръпва от себе си. В същото време да е търпелив с тях и да се осланя на трите добродетели: вяра, надежда и любов, за да е благословен педагогическият му труд. Учителят се сравнява с лекар, защото трябва да разбира душевните потребности на всяко дете, тъй както лекарят знае да лекува тялото, така и педагогът – душата. Една от последните принадлежности на педагога, но важна и отговорна, е, че учителят трябва да бъде жив пример с действията си, на които децата подражават и поради тази причина трябва да бъде добродетелен и да ги ръководи „според принадлежностите на педагогията. Освен това животът му извън училище да бъде пример за подражание.  От така посочените принадлежности на учителя се разбира, че от него се изискват много усилия за запазване предимно духовното здраве на децата.  Напълно по възрожденски даскал Сава Доброплодни разбира мисията си на учител. За нас днес е много важен този смисъл на учителското призвание. Той казва:“ Аз влизам вече в обществото като учител! Трябва да пазя във всичко, за да бъда пример на учениците и гражданите. Това нещо не е твърде лесно. Тук е основата на живота!....“ (Топалов 2007: 236). Ето „деветте заповеди”, към които призовава и сам съблюдава учителят Доброплодни. Четем ги в сп. „Училище”, 1871 година: −  „Винаги да варди истите правила за поучението.  −  Никога да не употребява речи хулителни и безпътни, както, нито да пушаи тютюн в училището. −  Да представя що то учениците всяка неделя и празник да ходят на църква.  −  Да  нямат  позволение учениците да  играят по  пътищата, и  да  се  събират с развращенни и външни момчета.  −  Да гледа да има голямо мълчание в училището. Нито сам да вика много, и най малко който шепни да се записва, и да не чете на учениците високо.  −  Да не  се меси на  Гражданските и месните карания, но  с всичките да се носи приятелски.  −  Да знае да се пази всякога и на всяко място характера и да не ходи по механите, и да прави неща, за които забранява на учениците.  −  Да не иска от учениците дарове (бакшиши). −  Като сбърка някой ученик не трябва да се гневи, и да става като луд, ами да гледа кротко да ги поправя, и да мисли че има да прави с малки деца и невинни. И с една реч, ако иска да го почитат и обичат, трябва да почита общо всичките, и да гледа да привлече и учениците и родителите им за да го обичат.“  ИЗВОДИ  В заключение, разглеждайки проблематиката, свързана с фигурата на възрожденския учител в посочената периодика, достигаме до някои основни наблюдения и изводи, които чертаят в три посоки параметрите на нейните измерения:  1.  Морални параметри – учителят трябва да бъде добротворец с добра душа, с добри помисли, честен, отговорен, да работи за достойнството и честта на професията, да се подчинява на морално-етичните императиви на патриархалната общност. 2.  Граждански параметри – учителят да възпитава в отговорност, дълг, в родолюбие, в християнско смирение, почит към църквата и християнската религия, да събужда и формира у децата чувство за всеобщност, а самият той да уважава и да се съобразява с местната власт. 3.  Професионални параметри – да преподава по взаимоучителната метода, да превежда, разпространява книжнина, да следи и да бъде изряден в езика си, следвайки принципите на разговорния език, според опита си да пише и издава учебни пособия, да прилага - 24 - PROCEEDINGS OF UNIVERSITY OF RUSE - 2021, volume 60, book 6.3. опита на училища, на образователната система, където е получил образованието си. Да не дели децата по пол и съсловие.  И  всичко това се събира в  един обобщен образ: интелигент, нравствено извисена личност, пример  за  социума, радетел за  училищно просвещение и  знание,  фактор  за формиране на детската личност. Има на какво да се учим от възрожденското време, защото и днес ролята и мисията на учителя се  заключават с  отговорността да  се  учат и  възпитават българските деца. По страниците на „Училище“ откриваме това поучение: „Ако ваший обущар е нехвелит майстор, кой ви ушива лошеви обуща, казва Платон, или ако са има за обущар, а не е, вий малко ще губите; но ако наставниците или учителите на децата ви са наставници само по име, невидите ли че те щът да похабят вашето домородство, и че от тях самите зависи вашето утешение и вашата чест?!!“10 Тези мъдри изречения, написани преди 150 години, пренесени през времето, достигат до нас, за да мислим за учителския труд като за съвест, чест и благословение.  