 ВЪВЕДЕНИЕ Общественият и личен живот на древния елин е тясно свързан с  празника.  Празникът  е  особено  пространство,  което  осмисля живота  на  хората.  Той  е средство да се повтори  архетипа,  чрез препотвърждаване  и обновяване на колективните  идентичности,  за да се запази космосът от настъпването на хаоса. В празничния  ден миналото  се преживява  като висока събитийност,  а настоящето се зарежда с позитивни  интегриращи  енергии. Активирането на мощни митически комплекси стои в основата на това зареждане. „Празникът е система от култови действия и организирано време-пространство за “високо” общуване, т.е. за трансцендентно общуване - с боговете! И редът на ритуалите, и ритъмът на култ, състезания и угощения са строго определени в протичането на празника. Процесиите по време на празник също структурират по-високо в йерархично отношение времепространство.“ [1] Литературата  на  Древна  Елада е  резултат  от  вторична  митологизация  на  истории, популярни  в т.н. средиземноморско-малоазийски  субстрат [2] . През епохата на Класиката тримата големи трагици – Есхил, Софокъл и Еврипид  разработват и представят на Големите Дионисии  трагедии,  известни  в културната  история  като „трите Електри“.  В основата  на сюжета и тримата използват мита за убийството на Агамемнон от съпругата му Клитемнестра (и любовника  й Егист) след победното  завръщане на ахейския  главнокомандващ  у дома. В цикъла митове, известни на съвременната културна история под названието „Завръщания“ се разказва как Клитемнестра отмъщава на съпруга си за убийството на дъщеря им Ифигения, която Агамемнон жертва, за да осигури попътен вятър на ахейските кораби към Троя.                                                 1 Докладът е представен на Научна конференция за студенти, докторанти и млади учени „Младеж, наука, иновации“, проведена във Филиал-Силистра на Русенския университет, на 17.05.2019г., с оригинално заглавие на български език „Електра“  - свят на античността и на човешките страсти“.  - 14 -  58th Science Conference of Ruse University - SSS, Bulgaria, 2019  СЪЗДАВАНА  С  ПИСАНЕ  и  ПРЕДНАЗНАЧЕНА  ЗА  ГЛЕДАНЕ  във  време-пространството на ПРАЗНИКА, ТРАГЕДИЯТА Е КОЛЕКТИВНО ДЕЛО – на сцената поетите–режисьори  отнасят  сценарий,  който  допуска  промени,  дори  и  по  време  на представлението.  Одобреният  от  публика  и  актьорите  текст, след представлението,  бива записван  от  предприемчиви  търговци,  за  да  бъде  продаван  извън  Атина.  „Трагедията ВИНАГИ започва със събитие, което има смисъл на ЛИШАВАНЕ ОТ БЛАГО. Порядъкът е нарушен. Героят не е виновен за нарушената хармония. Хаосът има БОЖЕСТВЕН произход! Героят,  като  висш  персонаж, е  призван  да  възстанови  порядъка. Неговият  ОПИТ предизвиква втория епизод. В този втори епизод героят се среща с АНТАГОНИСТА. Възниква КОНФЛИКТЪТ. Конфликтът се развива. Конфликтът е разрешен. РЕЗУЛТАТЪТ – ЗЛОТО Е ОГРАНИЧЕНО, НО НЕ Е ОТМЕНЕНО!!! Затова в края героят е оневинен, но мъртъв.“ [3] Това  канонично  развитие  на  сюжетната фабула  внушава,  че събитията са пределно обективни и независими от човешката активност, че човекът е зависим от полисния  колектив. В крайна сметка трагедията решава проблема по идеалния (за световъзприемането от епохата на класиката) начин.   Трагедията  винаги  има  само  един  герой1  –  ТРАГИЧЕСКАТА  ЛИЧНОСТ. СЮЖЕТНАТА  ФАБУЛА  РАЗКАЗВА  КАК  ТОЗИ  ГЕРОЙ  СЕ  СРИВА,  ЗАЩОТО ПРЕКАЛЯВА. Така трагедията възпитава чувството за МЯРА.[4] Първоначално героят представя божественото. Впоследствие той е героическа личност (от героическите митове). При трансгресия (преминаване)  той представя общност от хора и така поставя началото на   ОБРАЗА – ТИП.   ИЗЛОЖЕНИЕ ЕСХИЛ винаги  поставя трагедии с политическо  звучене. За да защити тезата си, че Ареопагът (свещеният съд) трябва да  бъде запазен в  момент, когато демокрацията изисква  други  начини  за  въздаване  на  гражданска  справедливост, Есхил  написва трилогията "Орестия". Чрез нея се противопоставя  на превръщането на Атина в имперски град, тръгвайки от нравствения принцип,  че богатството разваля хората. Трагедиите на Есхил не са пряка агитация. За такава деградация на театралното действие е още  рано.  В "Орестия" далеч по-важно  от политическите  намеци  е да се напомни  на зрителите, че всичко трябва да се мери с нравствените критерии, които винаги се търсят в миналото. И днес когато се говори  за политика,  се намесва категорията морал. Но ако днес това са предизборни  трикове - модерната държава е рационална  и моралът няма нищо общо с реалната политика,  за Есхил не е така.  “Най-тежкото и с нищо неизкупимо е убийството на майката” Трилогията "Орестия" (458 г. пр.н.е.) е посветена на проблема за трагичната съдба на рода. По драматичната си структура "Орестия" е много по-сложна от предишните трагедии; в нея  е  използван  третият  актьор,  въведен  от  младия  по  това  време Софокъл,  и  новото устройство на сцената – със задна декорация, която изобразява дворец  и с проскений.   Сюжетът е  съдбата на потомците на Атрей,  над които тежи  проклятието за ужасното престъпление на техния прадядо Атрей, който враждувал с брат си Тиест, убил децата му и нагостил Тиест с тяхното месо [5]. Ето защо в рода на Атрей не се прекратяват тежките  престъпления,  породени  от  демона  на  отмъщението  Аластор:  синът  на  Атрей Агамемнон принася  в жертва на боговете дъщеря си Ифигения,  а жената на Агамемнон  - Клитемнестра - убива мъжа си с помощта на Егист, останалия жив син на Тиест; синът на Агамемнон - Орест - отмъщава за баща си, като убива майка си и Егист [6].                                                1 Преди Есхил трагедията има един герой. Есхил въвежда втория актьор – антагониста. След Есхил трагедията има трима герои (по Аристотел „Поетика“): главен, неговият помощник и антагонистът. - 15 -  58th Science Conference of Ruse University - SSS, Bulgaria, 2019  Делфийската религия възприема мита за Орест, като му придава съответен финал  за слава  на  делфийския  бог  -  след  като  убил  майка  си,  Орест бил  "очистен"  от  Аполон; благодарение на тази божествена намеса, родовото проклятие загубва силата си и се прекъсва веригата от престъпления. Първата  част  от  трилогията  Eсхил  нарича  "Агамемнон".  Тук  се  представя престъплението на Клитемнестра. Действието на трагедията се развива в Аргос, пред двореца на Агамемнон и започва в момента, когато огньовете, запалени  по планинските  върхове на Гърция, възвестяват за падането на Троя. Цялото изкуство на поета има за цел още от самото начало на трагедията да създаде настроение на приближаващата  се неотразима беда и всяка нова  радостна  вест  за  връщането  на  Агамемнон  предизвиква  нарастване  на  тревогата. Двусмислените думи и тъмни загатвания на Клитемнестра предвещават нещо лошо, хорът на аргоските старци пее мрачни песни за отмъстителното божество, за принасянето на Ифигения в жертва, победното  ликуване  прераства в скръбно  и  гневно  изобразяване  на  ужасите на Троянския  поход,  в който  елинската войска  загивала  за една чужда жена поради  личното оскърбление на Менелай и Агамемнон. Дори глашатаят, който съобщава за приближаването на  царя  и  се явява в града като добър  вестител,  е принуден  да донесе  тъжната вест за катастрофата, която сполетяла голяма част от завръщащата се гръцка флота. Хорът се отдава на  размишления  -  че  престъплението  неизбежно  ражда  нови  престъпления,  а  Правдата предпочита  да свети в опустошените  колиби,  като извръща поглед от богатите. И сякаш в отговор на тези мисли на хора, който тук изразява убежденията на самия Есхил,  Агамемнон потегля на своята победна колесница  и влиза в дома, за да се срещне лице в лице със съдбата си. Зловещата атмосфера достига върха на напрегнатостта в сцената с видението на пленената троянска пророчица  Касандра. През нейните  очи минава и старото злодеяние  на Атрей, и подготвящото се в дома убийство на Агамемнон, когото жена му убива в банята, като го удря с  брадва,  и  нейната  собствена  гибел.  Най-сетне  от  вътрешността  на  дома  се  раздава предсмъртният  вик  на Агамемнон. Отсега нататък Клитемнестра и  нейният  любовник  ще царуват в Аргос, но хорът отказва да го признае, като ги заплашва със скорошното отмъщение на  Орест. Така завършва  първата част на  трилогията.  Идеята за  проклятието, което се предава  по  наследство се  е запазила  тук  в  пълната  си  сила,  но  то  действа чрез съзнателната воля на хората. Втората драма от трилогията е "Хоефори" ("Приносителки на възлияния"). Орест, който е израснал в чужбина, се завръща в Аргос, за да отмъсти по заповед на Аполоновия оракул за смъртта на Агамемнон. Настъпва моралният  конфликт:  дългът да отмъсти за баща си изисква  ново  ужасно  престъпление  - убийството на собствената му майка. Началото на трагедията се разиграва на гроба на Агамемнон  - там Орест среща своята скърбяща сестра Електра и хора от робини,  които са изпратени тук от Клитемнестра, за да извършат възлияния на гроба, тъй като тя била изплашена от мрачно съновидение. Идва сцената на "познаването" - Електра познава в лицето на чужденеца своя брат. Срещата със сестра му, оплакванията и заклинанията на гроба на баща му, съобщението за съня на Клитемнестра, всичко това укрепва решителността  на  Орест. Прониквайки в  двореца, преоблечен като чужденец, който съобщава за смъртта на Орест, той убива най-напред Егист, а след това и Клитемнестра. Волята на Аполон е изпълнена, но след убийството на майка си Орест е обзет от безумие и побягва, преследван от Ериниите (богините на отмъщението).  Заключителната  трагедия  "Евмениди" изобразява  борбата  между  боговете  заради Орест. Ериниите  - старите богини  се сблъскват с младите богове Атина и Аполон.  ЕСХИЛ ОТХВЪРЛЯ  ДЕЛФИЙСКИЯ  ВАРИАНТ  НА  МИТА,  СПОРЕД  КОЙТО  АПОЛОН "ОЧИСТВА"  ОРЕСТ  ОТ  ГРЕХА  И  ПО  ТОЗИ  НАЧИН  ГО  СПАСЯВА. ЗАСТЪПНИЧЕСТВОТО НА АПОЛОН НЕ Е ДОСТАТЪЧНО ЗА ЕСХИЛ. Първата част на трагедията представя Ериниите,  които заплашват Орест в самото делфийско светилище. След това действието се пренася в Атина. Двете страни се обръщат към богинята Атина. Но докато Ериниите,  които  въплащават  родовия  принцип  на  кръвно  отмъщение,  искат  безусловно - 16 -  58th Science Conference of Ruse University - SSS, Bulgaria, 2019  отмъщение  за  убийството  без  каквото  и  да  било  разглеждане  на  делото,  Атина като покровителка  на  демократичната  държавност  повдига  въпроса  за  мотивите  на убийството и смята съдебния процес за необходим. Тя учредява съда на заклетите съдии, в чийто  състав влизат най-добрите  атински  граждани,  а самата тя председателства този съд. Ериниите  обвиняват Орест, а Аполон  се явява като негов защитник.  СЪДЕБНИЯТ СПОР Е ПРЕДСТАВЕН КАТО БОРБА МЕЖДУ ПРИНЦИПИТЕ НА БАЩИНОТО И МАЙЧИНОТО ПРАВО. Целият предмет на спора се формулира  сбито в разискванията,  които  се развиват между Орест и Ериниите.  Орест се позовава на това, че Клитемнестра е извършила  двойно злодеяние, като е убила своя съпруг и заедно с това и неговия баща. Убийството на човек, който не се намира в кръвно родство, дори и тогава, когато той е мъж на жената, която го е убила, може да бъде изкупено, тъй като то не засяга никак Ериниите;  тяхната работа е да преследват убийствата,  извършени  само между кръвни  роднини,  и  в такъв случай според майчиното  право  НАЙ-ТЕЖКОТО  И  С  НИЩО  НЕИЗКУПИМО  Е  УБИЙСТВОТО  НА МАЙКАТА. Аполон възразява на Ериниите  и подчертава значението на родството по бащина линия  и светостта на брачните връзки. Гласовете на съдиите се разделят поравно,  на две, при което Атина дава гласа си за оправдаването на Орест. По този начин Орест е оправдан; Атина превръща  установената от нея съдебна колегия в  постоянно съдълище по  дела за пролята кръв, а в чест на Ериниите в Атина се учредява техен култ и старинните богини на майчиното право отсега нататък ще се почитат опд името "Евмениди", "благосклонни богини", дарителки на плодородие. Бащиното право одържа победа над майчиното,  "боговете от по-младо поколение", както ги наричат самите Еринии побеждават Ериниите  и накрая последните  също се съгласяват да заемат новия  пост в служба на новия  ред на нещата. С УЧРЕДЯВАНЕТО  НА  АРЕОПАГА  (УЧРЕДЕНИЯТ  ОТ  АТИНА  СЪД)  СЕ  ОТМЕНЯ КРЪВНОТО ОТМЪЩЕНИЕ.  Религиозното прочистване, което се изисквало от делфийската религия, се заменя от организирането на Ареопага – гражданският съд.   „Няма на света щастливи“ „Атинската робовладелска демокрация – първата хуманистична епоха в историята на човечеството, кратката хармония на атинското общество, намира естетически покой в делото на СОФОКЪЛ. Това твърдение (Б. Богданов) няма само метафоричен смисъл. Между атинската  демокрация и  творчеството  на  Софокъл връзките  са  по-преки и  по-ясни, отколкото между Есхил и Софокъл. Отчитането  на  скрития смисъл  на  формите и настроенията, може да открие в драмата на Софокъл всички значителни обществено-психологически  проблеми  на  Перикловата  епоха.  Затова  вярната  представа  за същностните страни на тази епоха улеснява историческото разбиране на Софокъл. Атинската  демокрация не  е  нещо  еднородно. Приливите  и  отливите  са  нещо характерно за нея. От Солон до Перикъл близо един век и половина тя се подготвя бавно за краткотрайното си тържество, след което под напора на дремещите несъвършенства се изражда в политически хаос,“ [7]  КАК ПОЛИТИЧЕСКАТА СИСТЕМА СТАВА ЛИТЕРАТУРА?  Защо историята на атинската демокрация дава вечен плод в Софокловата «Антигона»? В една кратка епоха  на политическо  равновесие  по думите на Перикъл  в негова реч, предадена в историята на ТУКИДИД,  ХОРАТА НЕ СЕ ЦЕНЯТ ПО ИМУЩЕСТВЕНОТО СИ ПОЛОЖЕНИЕ, А ПО СВОИТЕ СПОСОБНОСТИ И ПО УСЛУГИТЕ, КОИТО МОГАТ ДА ОКАЖАТ НА ДЪРЖАВАТА. В това трябва да се търси изворът на оптимизма и вярата в човека. Те естествено се появяват  там, където личните и обществените интереси съвпадат, където гражданите усещат социалната общност като реалност, която им принадлежи.  Демокрацията  се усъвършенства.  Докато  воините  от  Маратон  и  Саламин  героично подчиняват своето лично битие на младата държава, по времето на Перикъл гражданинът - 17 -  58th Science Conference of Ruse University - SSS, Bulgaria, 2019  се чувства свободен в частния си живот, между него и държавата съществува търпимост и разбирателство. Тази хармония на лична свобода и обществен дълг, органичното единство на гражданин  и колектив се изявяват като естетически идеал в хармонията и умереността на изкуството  на  Перикловата  епоха.  Скрепеност,  единство  на  форма  и  съдържание, задълбоченост и примирителност,  целенасоченост и обществена осмисленост,  стремеж към съвършенство – това са характерните черти на стила на гръцката Класика. На пръв  поглед  е странно,  че паметник  на  оптимистичната  Периклова  епоха  става трагедията и че АТИНЯНИТЕ – весели земеделци и дръзки моряци, победители на персите и колонизатори  на тогавашния  свят, ИМАТ ВКУС КЪМ СТРАДАНИЕТО. СТРАДАНИЕТО най-добре ПРИПОМНЯ УВАЖАВАНОТО МИНАЛО, ТРАГЕДИЯТА най-добре УЧИ НА ИСТОРИЯ И ДАВА ПРИМЕР; понеже се играе в храм, тя има право да поучава.  Кратката  хармония  на  атинското  общество  намира  своя  форма  в АРИСТОКРАТИЧНАТА ИДЕЯ ЗА ХАРМОНИЯ НА ДУХ И ТЯЛО -  КАЛОКАГАТИЯ. Невъзможността да се съхрани тази хармония,  болката от ограничеността на активния граждански дух събуждат трагичния заряд на Дионисовата драма.  Софокъл високо цени свободата на човека и вярва в силата на човешката природа. Неговият идеализъм се проявява особено в стремежа да създава хората такива, каквито трябва да бъдат, както  казва Аристотел  в «Поетиката». Но  Софокъл  има съзнание  и  за ограничеността  на  човешките  възможности.  Голямата  тема  на  неговата  трагедия  е изменчивостта и непостоянството на човешката съдба, трагедията на героя, когато достига до знанието за тази сила, по-висока от човека. «Няма на света щастливи» - това е лайтмотивът на Софокловата трагика.  Софокъл  не  представя щастието като чиста игра  на боговете и  случая. Съществува определена  връзка  между  човешката  природа,  съдбата  и  страданието.  Причината  за нещастието  е  в  НАДМЕННОСТТА  НА  ЧОВЕКА,  В  ПРЕНЕБРЕГВАНЕТО  НА БОЖЕСТВЕНИТЕ  ЗАКОНИ,  В  ПРЕКАЛЕНАТА  АКТИВНОСТ  И  НЕУМЕРЕНА СВОБОДА.[8] В мярката на недеятялното благоразумие човек може да избегне ударите на съдбата.  В дълбочината на своето творчество обаче поетът постига величието на един героичен мироглед,  Неговият трагичен герой се издига в неумереността и неблагоразумието, в конфликта и гордостта. И само в тази благородна неумереност човешката природа разкрива същността си. Само в трагедията може да се прояви  героизъм. Само в нещастието човекът на Софокъл може да покаже своята морална сила и да достигне сладостната висина на съвършенството.  „Теорията за къдрицата и стъпките край гроба“ ЕВРИПИД използва в своята „Електра” елементи на драма с интрига. Клитемнестра е подмамена да отиде в селския дом на дъщеря си, която уж ще ражда. В третия епизод  на Еврипидовата  „Електра“,  където става разпознаването,  вече се натъкваме на нов елемент – Еврипидовият  Орест се опитва да убеди сестра си, че той е Орест, но тя не му вярва. Тя въобще не вярва на теорията за къдрицата и на стъпките край гроба - онова, което е изведено като доказателства в трагедията на Есхил и  отчасти в трагедията на Софокъл. Какво отговаря героинята на Еврипид  на аргумента, че къдрицата коса, положена  на гроба е на нейния брат? Тя казва буквално следното Косите си приличат? Но едната е  на знатен мъж, възпитан от палестрите,  а другата е женска, с гребен ресана.  Косите на мнозина имат прилика,  дори да е различно потеклото им. Еврипид  въвежда един много убедителен детайл, чрез който се внушава неверието на Електра – тя не смее да се впусне в авантюра (убийството на Егист и на майка си). Орест - 18 -  58th Science Conference of Ruse University - SSS, Bulgaria, 2019  разказва на сестра си случай от детството им, когато го е държала на ръце и го е изпуснала, при  което детето пада и се удря в остър камък, разцепва си веждата и изтича много кръв. Електра си спомня този случай и Орест й показва белега си. Тогава вече Електра се убеждава окончателно, че това е брат й и го прегръща. Самото убийство, разбира се, е предадено по много по-убедителен начин: има празник в лозята с принасяне  на жертва, на който празник  трябва да присъства Егист. Орест се появява в четвърти епизод  и  убива първо  Егист,  нещо,  което е много  по-лесно  да се извърши  на открито, отколкото в царския дворец, след което убива и майка си. Но при  Есхил и Еврипид  героите са не ликуващите  Орест и Електра от Софокловата трагедия, а смазани, съкрушени, нещастни герои. В трагедията на Есхил веднага се появяват Ериниите - богините отмъстителки за убийството на близък роднина, и героят нещастен трябва да напусне мястото на престъплението. В трагедията на Еврипид се появява богът от машината – това са двамата братя близнаци Кастор и Полидевк, които също повеляват веднага убийците да напуснат мястото и пророкуват тяхната бъдеща съдба. Но и при Есхил, и при Еврипид,  се показва  дълбоката вътрешна, душевна съкрушеност на героя, който извършва  един подвиг, но с  цената на  огромна смърт,  за разлика  от  героите  на  Софокъл,  които  са представени на съвсем различна вълна. Важното  е, че Еврипид  търси по-модерен  диалог  с атическата публика.  Него  не го задоволява  мотивировката  в  трагедиите  на  Есхил  и  на  Софокъл,  особено  Есхиловата мотивировка,  която  е пределно  елементарна. Софокловите  герои  са също така до голяма степен софисти,  т.е. те търсят материалната, физическата, логическата детерминираност  на нещата.  Еврипидовата  Електра  не  желае  да  приеме на  доверие човека,  който се препоръчва за неин брат. Разбираемо е защо. Той може да е мошеник, може да е човек, изпратен  от  Егист.  Психологическият момент  на  терзанията  на  майцеубийците е изключително силен в трагедията на Еврипид. По-достоверно и правдиво са предадени и сцените  на отмъщението. Орест убива без колебание  Егист, но  когато трябва да прониже собствената си майка той дълго се колебае. Измъчван от терзания той не смее да посегна на Клитемнестра. Едва след подканяне  от страна на Електра и след като закрива с плащ лицето си той извършва убийството.[9] Еврипид отделя голямо внимание  на душевните терзания на майцеубийците.  При разкриването на душевното им състояние той проявява забележителен психологизъм.  В думите на героите звучи разкаяние за страшното деяние. Майцеубийството не  може  да бъде акт  за  възстановяване  на  нарушената  хармония.  То  се отхвърля  като непростим  грях, като жестоко престъпление  срещу писаните  и неписани  човешки и божии закони.  В  крайна  сметка се  оказва,  че  тези,  които  търсят  възмездие  също  извършват престъпление.  Вечната  битка  между  доброто  и злото продължава. В нея  всеки човек носи в  себе  си  –  правото  на  избор  в  този конфликт. Откакто свят светува , човешката душа е арена на две сили - добро и зло. Тук е ролята на човека и неговото  решение  да наклони  везните  към едната или  другата. Пред  такава  дилема  е  изправена  и съвременната  Електра  в  едноименният филм.[10]  В  него  виждаме  как  красотата може  да  бъде  опасна  и  смъртоносна.  И както в древността, така и днес героинята отново е в ролята на убийца.Тя живее за да изпълни  поредната си задача като най-опасния  наемен убиец в света. Последната и поръчка обаче,ще я принуди  да предприеме съдбоносната крачка в решителна битка между доброто и злото. Във всеки един човек се крият сили, които биха наклонили  везната в едната или другата - 19 -  58th Science Conference of Ruse University - SSS, Bulgaria, 2019  посока. Правилната им употреба би променила  реалността, в която живеем. Пред жестоката реалност на Избора са изправени  и двете Електри - от древността и днес. Дали да отмъстят, убивайки или да пощадят? Днес много хора живеят с чувство на вина, което може да прерасне в агресия и насилие. Насилието  е  феномен,  който  съществува  във  всяка държава,  общество,  етническа  или  религиозна  група, независимо  от  социалния  статус  на  човека  или семейството. То се случва навсякъде – в дома, в детската градина и училището,  на улицата,  в приятелския кръг, в местата  за  детска  грижа,  в  правораздавателните институции  и  др.  Хората  стават жертви  на  различни видове  насилие  –  физическо,  психическо,  сексуално, онлайн  тормоз,  неглижиране,  трафик  и  т.н.  То  е  в състояние  да  попречи  на  развитието  на  децата  и  да накърни  превръщането  им  в  пълноценно функциониращи  възрастни индивиди  и добри родители. В най-крайните  си форми насилието може да доведе дори до смърт. По данни на Агенцията за социално  подпомагане през 2016 г. отделите за закрила на детето са получили 3158 сигнала за насилие над деца и са отворили 681 случая. Над 4 200 инцидента  с агресия и насилие  над деца са регистрирани  в училище през учебната 2014/2015  г. Може би е добре да си зададем следните въпроси:  Как реагираме ако станем свидетели на насилие?  Как се постъпва  в наше  време, ако в семейството единият родител посегне на другия? Допустимо ли е децата да бъдат замесвани в подобни конфликти? Помага ли това на техния бъдещ живот или не? Насилието вътре в семейството обикновено се възприема като нещо “лично” и външните лица не искат да вдигат шум или да се намесват в проблемите на другите. Но правото на всяко дете и възрастен на уважение,  достойнство и физическо добруване не спира на прага на семейния дом. Държавата като институция  също има задължението да гарантира закрилата на деца и възрастни, както в дома им, така и извън него. Провеждане на кампании  и повишаване  информираността  на обществото за насилието над деца и възрастни, неговите форми и последици,  биха способствали за предотвратяването му. Нови достъпни канали и механизми за сигнализиране  от страна на хора, когато са станали жертва на насилие, също. Убийствата  и  насилието  не  са  чужди,  както  за древността, така и днес. Разрушени семейни отношения завист,  злоба,  изневери  също.  Не  случайно  Франсис Фицджералд е казал: "Семейните кавги са горчиво нещо. Те не преминават според никакви правила. Не са като болките или раните, по-скоро са като разрез в кожата, който няма да се излекува, защото няма достатъчно лекарства за това.“ Отговорът може да го видим в античната Електра. От гледна точка на неписаните  Божии закони,  Електра е постъпила правилно.  Собствената й майка я е лишила от баща, отнела й е безгрижното  детство и нейната младост, обрекла я е на бедност и мизерия, като я омъжва за един селянин. Електра се опитва да намери утеха на собствените си болки и да  получи  възмездие  за  всичките  си  страдания.  Но  едва  ли  убийството  е  правилното решение.Тя изведнъж осъзнава ужаса от стореното. Вече няма следа от жаждата й за мъст.  Остава единствено самосъжалението за бъдещето като убийца на собствената си майка. В това е и оригиналното Еврипидово послание – убийството не може да възвърне нарушената хармония. Кръвта на майката не може да измие раните от миналото. Светът е станал различен. Електра и Орест са постигнали желаното възмездие, но то не носи успокоение.  [11]   - 20 -  58th Science Conference of Ruse University - SSS, Bulgaria, 2019  Битката между доброто и злото в света на античността и нашия днес не се различава особено. И тогава и сега има омраза, завист, насилие и убийства. И тогава и сега има любов, щедрост,  всеотдайност и  жертвоготовност.  Но колкото  и  зло  да има на  този  свят, то не оправдава проливането  на още кръв! Такъв е и финалът  на филма за съвременната Електра. Героинята  отказва да бъде на страната на злото. Спасявайки  двата и поверени  живота,  тя получава като, че ли опрощение на собствените си грехове и шанс за нов живот на страната на доброто. Този  финал  символизира  вярата на човека, че доброто ще победи  и,  че въпреки заобикалящата ни среда, ако човек пожелае може да промени  себе си, а с това и света около нас. Вярата в доброто е нужна  тогава, когато се обострят вътрешните противоречия.  Тя е нужна,  когато изчезнат обичайните ориентири  и ни е нужна помощ, ръководство, за да преминем „между теснините“, тя е нужна на тези, които  вече  реално,  или  все  още  подсъзнателно,  се  чувстват  в задънена улица.  ИЗВОДИ Ако трябва да обобщим какво е ПОСЛАНИЕТО на античната трагедия,  това е ИДЕЯТА ЗА СЪДБАТА. Есхил постоянно  напомня на  атиняните,  че  дори  безсмъртните  богове  са  безсилни  пред Съдбата. На фона на митологичното  време-пространство  смъртните човеци трябва да знаят мястото си, т.е. да не губят чувството си за мяра. Не бива да забравяме, атинянинът  е склонен  към анализ  и рационално  осмисляне  на  ставащото  около  него.  ВИНАТА  НА ГЕРОЯ В СТАРОГРЪЦКАТА ТРАГЕДИЯ ВИНАГИ Е РЕЗУЛТАТ ОТ  НЕСЪОБРАЗЯВАНЕ  СЪС  СЪДБАТА.  Престъпването  на предначертаното,  нарушаването  на  наследения  ред  е  ХЮБРИС, СВЕТОТАТСТВО.  Чрез  страданието  трагичният  герой  стига  до знанието и осъзнава неразрушимите връзки, който спояват световния ред. Старогръцката  литература  се  отличава  с многопластовост  и  всеобхватност.  Светът  на античния  човек е свят на богове и герои,  свят, в които властва героичното начало. Епични битки, в които побеждават силата и храбростта, съпътстват човечеството в зората на цивилизацията.  Това не означава,  че  човекът  в  онези  времена  не  е притежавал  низки  страсти,  че  не  е  познавал страха,  коварството  и  подлостта.  Напротив,  в човешката същност винаги е имало и добро и зло. В крайна сметка "Електра" остава от една страна, напълно  осмислена,  чисто човешката реакция  на персонажите  пред  ударите и обратите на съдбата. Но от друга - тези събития превръщат  "Електра"  в  дегероизация  на  човешките  страсти,  в  доказателство  за  сложността  и противоречивостта на човешката природа. В четвърти епизод на трагедията Хорът разведрява в края зрителите на пиесата с поучителната реплика,  че "човек може да се радва", само ако "бъде далеч от злото".  