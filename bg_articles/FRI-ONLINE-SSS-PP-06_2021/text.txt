 ВЪВЕДЕНИЕ Многобройните обществени промени днес  оформят контекста, в  който се  развива съвременното  родителство,  и  поставят  пред  родителите  нови  предизвикателства  при изпълнение на техните отговорности. Така ролята на родителя изисква повече от преди и е подложена на  натиск  от различни страни  –  от работодателите, медиите, обществените институции, другите членове на семейството, от собствените ни очаквания и убеждения. Напоследък детето придобива ново положение в обществото. То се приема като носител на човешки права, за осъществяването на които гарантира държавата. Така родителството излиза от сферата на частното и влиза в сферата на общественото, става предмет на обществена политика, което също е едно ново предизвикателство за родителите.  ИЗЛОЖЕНИЕ Системата от семейни възпитателни цели е интегративна характеристика на процеса по формиране и социализиране на детската личност, реализиран в рамките на семейната единица. Тя се конструира на базата на родителската ценностна ориентация, мотивите и целите на родителството, нагласите, свързани  с  прилагането на  определен стил  на  възпитателно поведение и представите на възпитаващите за желания облик на детето. Определена е от спецификата на  неговите  възрастови и  индивидуални  особености и  се  реализира чрез комплексните  влияния  и  взаимодействия  на  семейството  с  другите  фактори  на социализацията. Акцентът в целевата възпитателна ориентация на семейството е поставен върху приоритетното майчино присъствие за удовлетворяване на елементарни нужди; защита на детето от агресивното въздействие на външната среда; устойчивост и подреденост на детското развитие; изграждане на детската индивидуалност; постигане на равновесие между любов и власт. (Стоянова Д., 2013 г.)  6 Докладът е представен на студентската научна сесия на 21.5. 2021 г. в секция „Педагогика и психология“ с оригинално заглавие на български език: ВЛИЯНИЕ НА СЕМЕЙНИТЕ ВЪЗПИТАТЕЛНИ ЦЕЛИ ВЪРХУ ЗАТРУДНЕНИЯТА В РАЗВИТИЕТО ПРЕЗ РАННОТО ДЕТСТВО. - 38 - PROCEEDINGS OF UNIVERSITY OF RUSE - 2021, volume 60, book 6.2. Съвременните разбирания за  детето и  ролята на  родителя, както  и  подходът към родителството, се различават от онези, които са били  характерни за предишните исторически периоди. Модели на социализация по Schaffer, 1996 г.: докато моделът за ненамеса при отглеждането на детето залага на минимални ограничения от страна на родителя, за да може детския потенциал да се разгърне самостоятелно и свободно, така нареченият модел на моделиране като глина вижда детето като парче глина, на което възрастните могат да придадат желаната от тях форма, като самото дете е оставено пасивно процеса на формиране посредством награди,  наказания  и  изграждане на  навици.  Моделът  на  конфликта  не възприема децата като пасивни,  но смята че са  подвластни на  себичност, агресивност, деструктивност, а социализацията им се провежда главно чрез родителски забрани, заповеди и заплахи. През последните десетилетия се опровергават постановките на описаните модели, показвайки, че децата не са пасивни, а още от най-ранна възраст вземат активно участие в собственото си развитие и се разглеждат като активен участник в процеса на социализация, което влияе и на поведението на родителите. Взаимното приспособяване, а не конфликта, е в основата на  взаимодействието между родителите и детето още от момента на неговото раждане – модел на взаимност. (Старц, Б., 2012 г.)  Ранното детство е най-важният период за развитие и усвояване на умения и в същото време най-рисковият за увреждане и нарушения. Нарушенията могат да бъдат двигателни, когнитивни,  психични,  социални  или  комплексни.  Отразяват се  неблагоприятно върху способността на детето да изследва средата, да взаимодейства с връстниц и възрастни и по този начин се възпрепятства неговото учене и развитие. Водят до неспособност на децата да участват пълноценно в ежедневните си дейности, да станат самостоятелни в тях и много често да  бъдат  социално  изключени  като  ученици  и  възрастни.  Благоприятни  фактори  са подкрепящата и стимулираща физическа и социална среда. (Минчева П., 2015 г.). Факторите определящи детското здраве са многобройни и с различна значимост. Към биологичните фактори, върху които възможностите на влияние са ограничени, се отнасят наследствеността, възрастта на детето и неговият пол. Социално-икономическите фактори могат да повлияват значително по-силно. Най-важни от всички тях за здравето на детето са: храненето, жилищните условия, здравната култура на родителите, условията за отглеждане в детските ясли и градини, условията за обучение в училищата от здравна гледна точка. Важна е и  екологичната обстановка, в която живеят децата. Към факторите, които са напълно управляеми  от  обществото,  се  отнасят  организацията  на  детското  здравеопазване  и организацията на социалните услуги за деца, особено за децата в  риск и  със специални образователни потребности. (Калайков Д., 2019 г.)  Познаването на детското развитие е основополагащо за всички, които носят отговорност за  отглеждането,  възпитанието  и  специализирана  работа  с  деца.  Развитието  следва хронологични промени в различни аспекти – физически, психически, когнитивен, сензорен, социален и други. Всеки аспект се характеризира с редица умения, които детето придобива с преминаването на следващия възрастов период в неговото развитие. Въз основа на тези умения,  децата  участват  в  дейности,  характерни  за  всеки  възрастов  период  –  игри, самообслужване, обучителни дейности, социални умения и други. (Астапов В., 2010 г.) Според Минчева ролята на възрастните е в осигуряване на подходящи условия, активно участие и подкрепа във всички аспекти на ежедневните дейности. (Минчева П., 2015 г.). Осемдесет процента от детския мозък се развива през първите три години. Скоростта на създаване на комплекси неврални връзки и вериги е изключително висока, като през първите 2 до 3 години от живота на детето всяка секунда се изграждат по около 700 връзки. Мозъчното развитие зависи от качеството на взаимоотношенията и взаимодействията в живота на детето, както и от възможностите за учене, които заобикалящата среда му предоставя. Този период от живота на детето е особено значим за формиране на важни мозъчни функции и психични процеси с влияние върху здравето, поведението и ученето не само през детството, но и през целия живот на човека. В своето комплексно влияние, генетичните предпоставки, средата и ранният опит на децата във взаимодействието със заобикалящия свят, формират развиващият се  мозък.  Ако  мозъкът  не  получава адекватни  външни  стимули като  звуци,  картини, - 39 - PROCEEDINGS OF UNIVERSITY OF RUSE - 2021, volume 60, book 6.2. докосвания и движения, физическа активност, реч, проблеми за решаване, той няма да бъде в състояние да формира достатъчен капацитет. (Методическо ръководство) Ранното откриване и диагностициране на проблемите в развитието има съществено значение за своевременното започване на превантивни и рехабилитационни дейностни (Минчева, 2016)  Случаи от практиката: Представят се обобщени резултати от изследвани случаи от професионалната практика в Дневен център за деца и/или младежи с увреждания (ДЦДМУ) „Милосърдие“ гр. Русе, която е свързана с диагностика на деца с проблеми в развитието и консултиране на родители относно необходимостта от прилагане на възпитателен подход, адекватен на установените нарушения и/или идентифициране на необходимостта от оказване на специализирана грижа. Разглеждат се случаи, в които възпитателните ориентации оказват съществена роля за израстването на детето по отношение на социалната му адаптивност и функциониране като цялостна личност. Родители, чийто деца не са потребители на услугата, посещават Дневния център и търсят съдействие на специалистите, които работят с деца със специални нужди, за да установят дали детето им има проблеми в развитието и при необходимост да получат адекватна подкрепа. През последните години се наблюдава тенденция, при която родителите са достатъчно информирани и  чувствителни, за  да  установят наличието на  специфични  поведенчески реакции и модели у децата. Има родители, които отлагат посещението при специалист, поради страх, че той може да потвърди съмненията им от прочетената информация в Интернет, но има и такива, които са готови да чуят компетентно мнение. След диагностициране на горепосочената целева група деца в Центъра се прилага модифициран чек-лист за аутизъм до 3 годишна възраст, ревизирана версия с проследяващо интервю (M-CHAT-R/F; Robins, Fein & Barton, 2009) с родителите. Модифицираният чек-лист представлява 2-етапен базиран на сведение от родителите скрининг инструмент за оценяване риска от разстройства на развитието от аутистичния спектър. Специалистът изследва зона на социална привързаност на детето в следните сфери: -  Сфера на комуникацията и езика (вокализации – изследва се към кого са насочени; ехолалийна и стереотипна реч); -  Сфера на социалното отношение и взаимодействие (наличие на зрителен контакт; позитивни емоции по време на игра; отговаря ли на името си; търси ли помощ; споделя ли интереса си; инициира, отговаря и поддържа ли социален контакт); -  Сфера на играта и въображението (играе ли с играчки по предназначение; наблюдава ли се символична игра; имитира ли действия след възрастен); -  Сфера на стереотипното поведение и тесните интереси (наблюдават се сензорните интереси; маниери с ръцете и пръстите; подскоци; пускане на обекти, въртене); -  Сфера на „друго поведение“ (тенденцията да се движи и затруднение да се задържа на  едно  място;  наличие  на  дейност  за  известно  време;  демонстрации  на раздразнителност); -  Автономност (обличане, събличане, обуване, събуване, регулиране на физиологични нужди, съобщаване за основни потребности и др.) Въпросите  към  проведените  интервюта  с  родителите,  касаят  моторното,  психо-емоционалното, когнитивното, говорното и социалното развитие на детето (по М-CHAT-R), поведението и  социалните интеракции  в  семейна среда и  извън  нея.  В  разговорите с родителите се наблюдават следните тенденции:  Родителите споделят, че  децата  им  са  „залепнали“ за  екраните  на  електронните устройства – телефони, таблети, детски филмчета, предимно на английски език. Изпадат в „кризи“, ако им се отнеме възможността да гледат. Не проявяват интерес към общуването с околните, а ги възприемат като средство/инструмент за задоволяване на своя потребност. Играят еднотипно с играчки, а не по предназначение. Липсва любопитство към заобикалящия ги свят и изпитват несигурност в изследването на средата. Зрителният контакт понякога е слаб, но е налице, а емоцията понякога е несъответна на ситуацията. Често са вглъбени в себе си и не реагират при повикване по име. Наблюдава се дефицит в разбирането и липса на реч. Нямат - 40 - PROCEEDINGS OF UNIVERSITY OF RUSE - 2021, volume 60, book 6.2. ясно изразени стереотипни движения.  Понякога посягат на  родителите си, когато те не удовлетворят тяхно желание. Родителите от своя страна споделят, че изпитват чувство на вина и за „провал“, че не могат да се справят с подобно поведение, че са безсилни в изискванията си, които нямат отговор от страна на детето. Информирането чрез социалните мрежи и събуждането на най-големите им страхове ги кара да се държат снизходително, оправдателно и угоднически, за да не „разсърдят“ детето. Обобщеният профил на децата е следния:  Децата са на възраст 2-3 години. Що се отнася до сферата на комуникацията и езика, децата използват предимно вокализации за общуване, с цел протест („Оставете ме на мира!“). Често вокализациите съпътстват игровите действия на децата и не са насочени към възрастния. Езиковото ниво не позволява да се идентифицира ехолалия или стериотипна реч. Децата често използват тялото на възрастния (предимно хващане на ръката му), за да съобщят намерението си. Репертоарът от спонтанни жестове е ограничен (например пляскане с ръце). По отношение на сферата на социалното отношение и взаимодействие, използват слаб зрителен контакт: не винаги успяват да координират погледа си с други комуникационни стратегии, за да поискат или  да  продължат играта. В  същото време,  в  рамките  на  социалната откритост, само спорадично допълват зрителния контакт с вокализации. Репертоарът на израженията на лицата им е ограничен и е слабо насочен към възрастния. Децата отправят малко директни искания, за да получат предмети или да продължат дадена дейност, като използваните стратегии са лошо интегрирани – искат нещо от възрастния, но не го поглеждат. Рядко отговарят на името си. Децата не предлагат или не показват предмети на възрастния, за да поискат помощ или да споделят интереса си. Във връзка с изследване на споделеното внимание, децата срещат затруднения: избягват погледа на възрастния и не обръщат внимание на предлагания от него обект.  Социалното сътрудничество е  без  социално  качество.  В  сферата  на  играта  и въображението играят еднотипно –  основно с  1-2 играчки. Не се наблюдава спонтанна символична игра, освен кратка замяна на предмет. Не имитират действия с обекти. В сферата на  стереотипното поведение и  тесните интереси се  забелязват ясни  сензорни интереси (тактилни, зрителни, слухови) към  игровите материали и  маниери с  ръце  –  въртеливи движения с китките, подскоци и други, в отговор на психомоторна възбуда. В сферата на „друго поведение“ се наблюдава тенденция да се движат и да не се задържат върху една дейност за известно време. По отношение на храненето – често приемат течна или пасирана храна. По отношение на  автономността – липса на умения или  опити за самостоятелно обслужване. От наблюденията, които се извършват в Дневния център, над деца с подобни затруднения в  развитието  се  отчита,  че  първоначално  проявите  на  децата  напомнят  на  част  от симптоматиката, характерна за деца с  наличие на затруднения от аутистичния спектър. Езиковият дефицит (затруднения в разбирането, запомнянето и възпроизвеждането) е или вторичен, вследствие на генерализирано разстройство, или първичен – липсва пасивен и активен речник. Хаотични са и са индиферентни. Попадайки в структурирана среда, с ясни послания, последователност в  изискванията  и  целенасочена специализирана работа, се наблюдава промяна в положителна посока. Учудването на всички специалисти в Центъра е продиктувано от факта, че тези деца за кратък период от време успяват да преодолеят част от затрудненията, бързо натрупват пасивен речник – изпълняват прости команди, започват да повтарят кратки думи след възрастен, успяват да концентрират вниманието си за по-дълго време и  разширяват познавателната и  социалната сфера  -  манипулирането с  обекти по предназначение, наличие на символична игра, търсене на взаимодействие с останалите деца и проявяват автономност по отношение на самообслужването.  ИЗВОДИ  Естествена характеристика на възпитателните ориентации в семейството и поведението на родителите е стремежът към протекционизъм. Желанието е да се „задържи“ детето колкото е възможно по-дълго в защитената и безопасна семейна среда. Много често родителите трудно приемат, че детето има нужда от многообразие във възпитателното въздействие – стимулиране - 41 - PROCEEDINGS OF UNIVERSITY OF RUSE - 2021, volume 60, book 6.2. към  самостоятелност, взаимодействие с  други  деца,  изпълнение  на  поставени  задачи, разнообразие в предлаганите игрови дейности и други. Следването на детето във всяка негова прищявка,  обслужването му  и  поддържането на  изолацията като  се  оставя  с  часове „залепнало“ в екрана на телефона и таблета в полза на играта, води до тежки последици. Играта е основен начин, по който детето в ранна възраст овладява пространството, времето, физическите характеристики на заобикалящите го обекти, връзката с неговото обкръжение. Експериментирайки в играта, децата развиват въображението си. Символичната игра помага на детето да се разтовари от напрежението и страховете, да облече в смисъл и да придаде значение на своите преживявания, да се социализира. Когато детето се обслужва от възрастния и то получава всичко наготово, детето не намира смисъл в общуването, защото неговите нужди са удовлетворени, без да използва речта като средство за комуникация. Налице е емоционална връзка, но тя не е съпроводена с нужните атрибути като – поглед, ласка, нежност, състрадание от страна на детето. То се радва, когато е гушкано, люшкано, подхвърляно, подрусвано, по-скоро заради телесното удоволствие, което изпитва  от физическия контакт. Родителите потискат истинските чувства, които изпитват - на страх, безсилие, гняв, тревога и т.н., което води до блокиране на емоционалния поток между тях и детето и съответно до липса на адекватност във възпитателното въздействие.  