 ВЪВЕДЕНИЕ Отклоненията в поведението на децата и юношите са с голямо значимост за ред области на  науката.  Те  се  анализират и  изследват  в  психологията, правото, криминологията, педагогиката, социологията. Независимо от научната област, отклоненията се разглеждат като последица от взаимосвързани условия и фактори. Като основните причини за отклоненията намират  корени  „в  противоречията  между  изискванията  на  нормативната  система  и потребностите на действащия субект“( Кожухарова, П., 2008г., 6-8). Редица автори, в това число и проф. дсн Валентина Златанова, определят ценностите като основно понятие и ключова категория на социологическия анализ на човешкото поведение. В книгата си „Изследвания на девиантното поведение“, Златанова ги посочва и като критерии за избор на алтернативни поведения. Според дефиниция на Милтън Рокич, именно ценностите са устойчивите убеждения на индивида, че определен начин на поведение или статус на съществуване, са по-добри за него самия от други. От тук следва, че ценностите нямат еднакво значение и подредбата им е в индивидуална и специфична йерархия. Детството и юношеството са важни и критични периоди в развитието, през които се поражда възможността да се очертае процесът на появата и развитието на девиантното поведение. Периодът на юношеството се характеризира с непокорство, уязвимост и настъпване на множество промени, които от своя страна са предпоставка за проява на рисково поведение.    ИЗЛОЖЕНИЕ Едно от най-важните събития в живота на „малкия човек“ е прекрачването на училищния праг, което носи със себе си светли надежди и очаквания за него самия. Именно училището се  4 Докладът е представен на студентската научна сесия на 21 май 2021 г. в секция „Педагогика и психология“ с оригинално заглавие на български език: УЧИЛИЩЕТО КАТО ИНСТИТУЦИЯ ЗА ПРЕВЕНЦИЯ НА ОКЛОНЯВАЩОТО СЕ ПОВЕДЕНИЕ У ДЕЦАТА. - 30 - PROCEEDINGS OF UNIVERSITY OF RUSE - 2021, volume 60, book 6.2. нарежда  след  семейството  и  се  превръща  във  втори  дом,  и  фактор  за  обучението, образованието, възпитанието и  развитието на личността. Там детето не придобива само определени знания, но и разкрива своя потенциал от възможности, получава нравствено, умствено, трудово,  физическо  и  естетическо  възпитание.  Освен  всичко  гореизброено, подрастващият развива определени качества и черти на личността, които във времето той утвърждава чрез поведението и реакциите си в различните житейски ситуации, в които изпада, като по този начин се изгражда ценностната му система.  Известният  руски  педагог  Василий  Сухомлинский,  който  е  основоположник  на педагогическата система, основана на признаването на личността на детето като най-висша ценност, върху която трябва да се ориентират процесите на възпитание и образование, пише в книгата си „Сердце отдаю детями“: „Първата заповед на възпитанието е да предостави на децата радост от труда, от успеха, от собственото си достойнство…. Дете, което никога не е познало радостта от труда в ученето, не е преживяло гордост, че са преодолени трудностите – е нещастен чоевек.“.  За всеки ученик училището е един чужд свят. Там той прави своите избори – какви цели да си поставя, как да постъпва, какви средства и начини да използва при поява на проблеми. Ролята на учителя в случая е решаваща, защото ако той не влияе върху тези избори и има безразлично отношение към случващото се и самите децата, у тях се губи интересът към ученето и се създава неблагоприятна среда в класа. Всичко това, взето заедно, допринася за негативно поведение и предразполага към отклоняващо се поведение. От етимологична гледна точка понятието девиантно поведение има латински произход. Според някои автори произлиза от думата deviatio – отклонение (от нормата), а според други, произлиза от думата deviare – отклонение. Независимо от това разногласие относно произхода на понятието, под девиантно поведение се разбира несъответстващо на определени социални норми човешко поведение. Девиантното (отклоняващото се)  поведение е  явление, което  в  индивидуалното и обществено съзнание носи изцяло отрицателен смисъл и е свързано с противообществените и противоправните деяния на малолетни и непълнолетни правонарушители. За педагогиката то има научна стойност предимно като явление и поведение, което е недопустимо, неприемливо и при по-сериозни прояви на агресия и насилие наказуемо от закона.  Превенцията на  девиантното поведение в  училище е  от особено важно  значение.  Училището и семейството заедно формират личността на подрастващия, като насърчават и стимулират развитието му, както и утвърждаването му в средата. Те са призвани да изграждат нравствено съзнание, нравствени преживявания и нравствено поведение у ученика. Основна цел на дейността на училището е да обучава детето, да го научи да придобива система от знания, умения и навици, да възпитава у него гражданска позиция. Важна и определяща задача на  училището е  да осъществява превантивна дейност, изразяваща се  във  формиране у учениците на способност да оказват противодействие и  да правят своите избори; да се съпротивляват на въздействия, противоречащи на нравствените норми и правила, утвърдени в обществото, на личностните им ценности; да предотвратява проявите на асоциално поведение. Пречупено през призмата на превантивната дейност, превенцията трябва да се проследява във всички сфери на живота и дейността на училището. В съвременното училище превантивната дейност е система, която включва няколко подсистеми: директорът и заместниците му; ученическият и учителски колектив, както и обслужващият персонал. От начинът на взаимодействие между тях зависи ефективността на системата. Принципите на  хуиманизация би трябвало да са в  основата на  резултатната организация на превантивната дейност на училището като социален институт. Българската изследователка Е. Рангелова  разглежда хуманизацията като процес, при който се формират хуманни качества у личността и колектива, което от своя страна позволява да се формират у учениците ценностна ориентация и качества, стимулиращи нравствените прояви на личността във  всяка жизнена  ситуация. Така  се създават условия за  предпазване на личността от деструктивно поведение. - 31 - PROCEEDINGS OF UNIVERSITY OF RUSE - 2021, volume 60, book 6.2. В българските училища учителят изпълнява едновременно функции на учител и класен ръководител. Основните задължения на учителя са определени в държавни документи, в това число и в Законът за предучилищното и училищно образование, който е  изм. и доп. ДВ. бр.82 от 18.09.2020 г. Но въпреки това, в тези документи няма достатъчно аргументи по отношение на една от основните функции на учителя и класния ръководител – възпитателната, свързана с превантивната дейност.  В чл. 211 от гореупоменатия Закон - ал. (1) и ал. (3) - ясно са описани педагогическите специалисти и техните функции: Чл. 211, ал. 1 Учителите, директорите, както и заместникдиректорите, които изпълняват норма преподавателска работа, са педагогически специалисти; Чл. 211, ал. 3 Педагогически специалисти са лица, които изпълняват функции: свързани с обучението, възпитанието и със социализацията, както и с подкрепата за личностно развитие на децата и учениците в детските градини, училищата и центровете за подкрепа за личностно развитие. В тази връзка е необходимо да се определят и основните възпитателни функции на учителя и класния ръководител – формираща, коригираща, комуникативна, контролираща, регулираща и информационна. Всяка от тях има проява във възпитателната и превантивната дейност.  Формиращата функция се свързва с формирането на цялостната личност, като в нейната основа е хуманността във всички проявления. Чрез реализирането на тази функция не само се усвояват минимума знания, убеждения и навици,  но и се формират ценности, качества, потребности, които са съществено и социално значими мотиви за дейността на ученика. Практиката сочи, че именно трудностите задвижват механизма на негативното отношение към ученето и отклоняващо се поведение в различните му разновидности. Началото на това се поставя с недостатъчното развитие на интелектуалната сфера, което се свързва със сложността на учебния материал и пренасищането му с неинтересни за ученика факти. По този начин ученикът губи интерес към училището, но в действителност той може да се учи и да се труди. Последицата от загубата на интерес и продължителна неудовлетвореност водят до асоциално поведение на ученика. Комуникативната функция на учителя и класния ръководител е да регулира връзките на различните нива в учебната среда, като така се установяват трайни контакти между учител, ученици и класен ръководител. Именно чрез стабилността и качеството на тези връзки са показател за резултатното общуване. Коригиращата функция е насочена към откриване и коригиране на наблщдаваните и установени негативни  изменения  в  дейността и  поведението на  учениците. Педагогът стимулира ученика към самоанализ и самокритичност, както и спомага към утвърждаване на качества в неговата личност, отговарящи на изискванията на обществото. Регулиращата и информационната функции са свързани – натрупаният информационен и социален опит позволяват формиране на хармонизирани нравствени убеждения и вътрешна способност  на  личността  да  спазва  моралните  и  правни  норми.  Това  се  свързва  с контролиращата функция, която предполага внасяне на корекции при формиране на личността в процеса на дейност. Връзката между гореизброените функции изисква те да се осъществяват в единство с цел ефективност и постигане на максимална превенция в условията на средата и общността, в която ученикът се  изгражда като личност и  се развива. Възпитателните и  превантивни функции се реализират в процеса на целенасочено взаимодействие между учителя, ученика и възпитателя.  Основните направления, въз основа на които се осъществява превантивната функция са: -  реализиране по творчески начин на отделните части на урока, използвайки материали и информационни масиви( снимков материал, статии, видеа и подобни), разкриващи вредата и опасността от употребата на тютюн, алкохол, наркотици, деструктивно поведение; - 32 - PROCEEDINGS OF UNIVERSITY OF RUSE - 2021, volume 60, book 6.2. -  използване на методи и форми за педагогическо общуване с учениците, допринасящи за формиране на устойчивост към асоциално поведение, възможност и необходимост от противопоставяне на такова; -  създаване на  отношения на  доверие между  учителя и  учениците в  процеса на обучение. Използването на направленията в единство позволяват да се формира у личността на ученика основни качества, да се  създаде отрицателно отношение към  нарушаването на общоприетите норми и правила на поведение. Учителят трябва да има реална готовност да използва съдържанието на учебния материал за целите на формиране на нравствени качества и норми,  които ще спомогнат за осмисляне на пагубните последици от злоупотребата с алкохол и наркотици, като в това число се включва и управлението на моторни превозни средства след употреба на такива. ИЗВОДИ  Училището играе голяма роля в живота на децата и осигурява тяхното разностранно развитие,  съдейства да  се  формира устойчивост към  негативните  прояви  на  околната действителност, към проявите на отклоняващото се поведение. Именно то е втори дом за детето и важен фактор за възпитание, образование и развитие на личността. Превенцията се явява предупреждение и предпазване на детето от извършване на отрицателни постъпки, а също и  педагогическа подкрепа, съдействаща за  активно напрежение на физическите и духовни му сили при разрешаване на проблемни ситуации. 